**جمع‌آوری مدارک و شواهد**

**جمع‌آوری مدارک و شواهد اهمیت بسیاری دارد، و بهترین کار این است که هر چه زودتر اقدام کنید ــ وقتی هنوز در رابطه‌ی پر خشونت هستید. بخش‌هایی که در پی می‌آیند نمونه‌هایی عملی از انواع مدارکی ارايه می‌کنند که می‌توانند برای شما مفید باشند و نحوه‌ی جمع‌آوری آن‌ها را برای شما شرح می‌دهد. همچنین ممکن است دریابید که حتی وقتی عملاً درگیر جمع‌آوری مدارک نیستید، هنوز چیزهای مهمی دارید که می‌توانند در پرونده‌ به شما کمک کنند.**

**شما می‌توانید انواع مختلفی از شواهد و مدارک را تهیه کنید: از شکایت‌نامه‌‌های مختلف گرفته، اسناد حقوقی، نامه‌ها و گزارش‌ها، تا مدارک تصویری و صوتی ازخشونت و بدرفتاری. تمام این انواع مدارک سودمند هستند، پس شما باید آن‌ها را جمع‌آوری کنید و به دقیق‌ترین شکل ممکن ازخشونت و بدرفتاری و رویدادهای مربوط به آن \(از قبیل مداخله‌ی پلیس، دستورهای دادگاه، گرفتن پناهندگی\) مستندسازی کنید.**

**هرچه جزئیات‌ دقیق‌تری تهیه کنید، گزارش‌تان قانع‌کننده‌تر خواهد شد \(مثلاً طرف مقابل‌تان چه دشنام‌هایی به شما داده است؟\) چنانچه هنوز خانه‌ی فرد سوء‌استفاده‌گر را ترک نکرده‌اید، سعی کنید دفتریادداشتی روزانه داشته باشید تا رویدادهای کوچک را در آن ثبت کنید. سپس می‌توانید این‌ها را با هر قصد و منظوری به‌عنوان مدرک ارائه کنید. اگر نگران هستید که مجرم روزنوشت‌هایتان را پیدا کند و بخواند، یک دفتر روزنوشت محرمانه‌ی آن‌لاین مثل Penzu درست کنید.**

**در صورتی که مجرم یا هر شخص دیگری سعی دارد با انکار رویدادها، در مدارک شما شبهه ایجاد کند، ثبت جزئیات دقیق شما را قادر خواهد ساخت از پرونده‌ی خود دفاع کنید. برای مثال، اگر آن‌ها انکار می‌کنند که پیامی توهین‌آمیز به شما فرستاده‌اند و ادعا دارند که شما اشتباه می‌کنید، شما مدرکش را در دست دارید. ممکن است افراد سوء‌استفاده‌گر سعی کنند با ایجاد شبهه در ذهن شاکی مدارک را زیر سؤال ببرند، و سعی کنند شاکی را گیج و سردرگم کنند یا ثبات ذهنی‌اش را مختل گردانند. به این کار «چراغ‌گازی» می‌گویند. قوی بمانید و به مدارکی که جمع‌آوری کرده‌اید بچسبید ــ این مدارک اثبات خواهند کرد که شما راست می‌‌گویید و تمام اتهام‌هایتان موجه‌ هستند.**

**ممکن است دریابید که چیزهایی که فکر نمی‌کنید مدرک به حساب آیند مفید باشند و چیزهایی که فکر نمی‌کنید مربوط باشند ممکن است برای پرونده‌ی شما اهمیت زیادی باشند. همیشه بهتر است چیزی داشته باشید و به آن نیاز نداشته باشید، و نه برعکس.**

**اگر هنوز احساس می‌کنید که هیچ مدرکی برای جمع‌آوری و ارائه ندارید، آن‌گاه شاید فکر خوبی باشد که موقعیت‌تان را با دوستی معتمد در میان گذارید. شاید او بتواند منابعی را که شما برای جمع‌آوری مدرک نادیده گرفته‌اید شناسایی کند. شاید ابتدا مأیوس‌کننده به نظر برسد، اما بعداً آسان‌تر خواهد شد. فقط به تمام دفعاتی فکر کنید که فرد سوء‌استفاده‌گر شما را آزار داده است. این اتفاق چندبار جلوی دیگران اتفاق افتاده است؟ آیا او در پیام کوتاه تلفنی یا اینترنتی شما را تهدید کرد؟ شاید مدارک پراکنده‌ای این‌جا و آن‌جا وجود داشته باشد! به کمک این راهنما برای جمع‌آوری مدارک برنامه‌ریزی کنید. شما خواهید توانست!**

**ارائه‌ی مدارک و شواهد**

**شیوه‌ای که مدارک و شواهد را ارائه می‌کنید می‌تواند تأثیر بسزایی بر پرونده‌ی شما داشته باشد. هدف مدرک تعریف کردن یک داستان است ــ داستان شما. اگر آن‌ را مرتب نگه دارید، خواهید توانست صدایتان را بلندتر و واضح‌تر کنید.**

**بهتر است مدرک را با شیوه‌ای قضایی ارائه ‌کنید، چون دادگاه‌ها معمولاً بیش‌از‌حد مراجعه‌کننده دارند و فرصتی برای تنظیم دوباره مدارک شما نخواهند داشت. اما حتی اگر ارائه‌ی مدرک از جانب شما در بستری قضایی صورت نمی‌‌گیرد، باید همچنان آن را مرتب نگه دارید!**

**مراقب باشید که مدرک را با وضوح تمام، به انضمام تمام اطلاعات مربوط ارائه ‌کنید. مدرک شما باید نظم و ترتیب داشته باشد، تا افراد راحت‌تر بتوانند آن را بخوانند، بفهمند و معنایش را دریابند. در بخش‌های زیر، توصیه‌هایی گام‌به‌گام برای‌تان فراهم می‌کنیم تا پوشه‌‌ای از مدارک قوی درست کنیم.**

**    
**

**جمع‌آوری مدراک**

**انواع مدراک**

**مدرک می‌تواند چندین شکل‌ داشته باشد. از آنجا که هیچ مدرک استانداردی وجود ندارد، مدرکی که شما تحویل می‌دهید مخصوص پرونده‌ی شما خواهد بود. همچنین به یاد داشته باشید که صرفاً به این دلیل که فرد سوء‌استفاده‌گر خشونت روانی یا کلامی بر شما رواداشته، معنایش این نیست که با خشونت طرف نیستید، و راه‌هایی برای جمع‌آوری مدرک برای سو‌ء‌استفاده وجود دارد. به خواندن این راهنما ادامه دهید و خواهید فهمید که چطور این کار را بکنید!**

**بخش زیر رویکردی حقوقی به مدارک و شواهد خواهد داشت. تمام انواع مدارک و شواهد به پرونده‌ی شما مربوط نخواهد بود، اما بهتر است بدانید دادگاه چگونه مدارک را دسته‌بندی می‌کند. اگر در هر مرحله‌ای احساس کردید بیش‌از‌حد در این بخش غرق شده‌اید، از آن رد شوید و به بخش انواع مدارک بروید.**

**در اغلب صحنه‌های دادگاه، پنج نوع مدرک متفاوت وجود دارد:**

**۱- مستند**

**۲–جسمانی / واقعی**

**۳–متواتر**

**۴–اصیل**

**۵–شهادت**

**    
**

**\[۱\] مدرک مستند**

**این نوع مدرک شامل اسناد و گزارش‌هایی است که دادگاه برای بازرسی فراهم کرده است. این نوع مدرک ممکن است شامل فقره‌های مدرک واقعی، اصیل یا متواتر باشد.**

**انواع گزارش‌هایی که می‌توانید ارائه دهید از این قرار است:**

* **هر گونه گزارش یا نامه‌ی رسمی از بیمارستان‌، پرستار، پزشک، درمان‌گر یا فیزیوتراپ‌تان که در مورد وضعیت ذهنی یا جسمانی‌تان شهادت می‌دهد. این نوع مدارک همچنین می‌توانند یک واقعه را تصدیق کنند، مثلاً این‌ که شریک‌تان در بیمارستان سر شما فریاد زده یا برای معاینه‌ی پزشکی همراه شما آمده است.**

* **هر گونه اتهام، محکومیت، شرح واقعه یا هشدار از جانب پلیس به فردی که علیه شما بدرفتاری کرده است.**

* **هر گونه پرونده‌ی جنایی بر علیه فرد سوء‌استفاده‌گر یا پرونده‌ای که او در آن علیه شما اقامه‌ی دعوا کرده است.**

* **نامه از هر سازمانی که از نجات‌یافتگان خشونت خانگی حمایت می‌کند، از قبیل خانه امن زنان خشونت دیده، دفتر حقوقی، یا حتی خط تلفن امدادرسانی.**

* **نامه از هر سازمانی که از افراد در مشکلات حمایت می‌کند، مانند خدمات اجتماعی.**

* **هر گونه گزارش رسمی دیگر، سند، یا مدرکی که می‌تواند مدرکی پشتیبان برای سوء‌استفاده‌ای باشد که فرد سوء‌استفاده‌گر از شما یا هر کس دیگری کرده است.**

**    
**

**\[۲\] مدارک فیزیکی / واقعی**

**این مدرک معمولاً شئ‌ای مادی است که برای تجسس تولید شده، یا برای اثبات این که وجود دارد، یا برای این که دادگاه بتواند اطلاعات بیشتری به دست آورد تا بتواند بر اساس مدرک نتیجه‌گیری کند.**

**مدرک فیزیکی می‌تواند شامل چیزهایی مثل لباس‌های پاره، نامه، سلاح، اسناد و تاحدی هم اسناد نابودشده، یا سایر اشیاء مملوس فیزیکی باشد. این نوع مدرک می‌تواند شامل عکس‌ها، پیام‌های کوتاه، ایمیل‌ها، ابزارهای مکالمات شبکه‌های اجتماعی، ویدیو‌ها و فایل‌های صوتی از وقایع مربوط به خشونت و بدرفتاری باشد.**

**\[۳\] مدرک اصیل**

**مدرک اصیل گفته‌ای است که بیرون از روندهای دادگاه بیان می‌شود \(مثلاً اگر در طول یک درگیری کلامی، فرد سوء‌استفاده‌گر بگوید، «می‌خواهم تو را بکشم!»\) این گفته برای اثبات صحت محتوایش بیان نمی‌شود، بلکه بیشتر اهداف دیگری دارد، مثلاً برای این که فحوایی مربوط به موقعیت فراهم شود، یا برعکس، برای این که پرونده تقویت گردد ــ این مدرک داستان شما را تأیید می‌کند. برای مثال، چنانچه فرد سوء‌استفاده‌گر بگوید، «می‌خواهم تو را بکشم!»، هدف از درج این گفته اثبات این نیست که او می‌خواسته شما را بکشد، بلکه بیشتر شخصیت خشونت‌‌گر او و ماهیت رابطه را نشان می‌دهد.**

**\[۴\] مدرک متواتر**

**شواهدی که یک شاهد یا کسی دیگر خارج از دادگاه و نه به‌عنوان بخشی از شهادتش فراهم می‌کند، «مدرک متواتر» نام دارد. برای مثال، یکی از اعضای خانواده‌تان می‌گوید که نگران شماست چون دیده است که فرد سوء‌استفاده‌گر رفتار خشونت‌آمیزی دارد، یا وقتی یک همسایه می‌گوید که جروبحث‌ها و اشاراتی به خشونت شنیده است، اگر این اظهارات بیرون از دادگاه گفته شده‌اند، می‌توان آن را به‌عنوان مدرک متواتر ارائه کرد . در بسیاری از حوز‌ه‌های قضایی، این مدرک قابل قبول نیست. با وجود این، هنگام ارائه‌ی درخواست پناهندگی، این مدارک شهادت‌نامه‌ی پشتیبان هستند و می‌توانند راجع به پرونده‌های دیگر هم صادق باشد.**

**مدرک متواتر از شهادتی که در دادگاه ایراد می‌شود قدرت کمتری دارد اما اگر بتوانید با استفاده از یک شهادت‌نامه‌ی پشتیبان یا مدارک مستدل دیگر آن را اثبات کنید، می‌تواند مفید واقع شود. با وجود این که این مدرک چندان قدرتمند نیست، اما جمع‌آوری این‌گونه مدارک خالی از ارزش نیست.**

**\[۵\] شهادت**

**شهادت مدرکی است که یک شاهد با قید سوگند در مراحل مختلف دادگاه ارائه می‌دهد. شاهدان اغلب اوقات قبل از این که به دادگاه بروند اظهاراتی مطرح می‌کنند که با شهادت فرق دارد. در اکثر کشورها شهادت فقط در محکمه‌ی عمومی داده می‌شود. با وجود این، شهادت هنگام درخواست پناهندگی می‌تواند به صورت مکتوب ارائه شود و مددکارهای پناهندگی تقریباً هرگز با سوء‌استفاده‌گران تماس نمی‌گیرند تا «روایت آن‌ها از داستان» را بشنوند، پس نباید در این مورد نگران باشید.**

**نمونه‌های شهادت عبارتند از:**

**شهادت مستقیم: این‌ها افرادی هستند که مستقیماً شاهد خشونت و بدرفتاری بوده‌اند.**

**شهادت متخصص: این دست شهادت‌ها شامل دکترها، مددکارهای اجتماعی، پرستارها یا روان‌شناس‌ها می‌شود. به بیان دیگر، این افراد کسانی هستند که در زمینه‌ای که دادگاه ممکن است اطلاعات کافی در آن نداشته باشد، آگاهی کافی دارند.**

**شاهدان شخصیت: این شاهدان در مراحل دادگاه به شخصیت شما شهادت می‌دهند. این امر اهمیت بسیاری دارد چون فرد سوء‌استفاده‌گر ممکن است سعی کند اعتبار شما به چالش بکشد. مثلاً آن‌ها می‌توانند ادعا کنند که شما به خودتان آسیب رسانده‌اید یا دارید در مورد خشونت داستان‌سازی می‌کنید. آن‌ها می‌توانند صداقت یا حتی سلامت روانی شما را زیر سؤال ببرند. به همین دلیل شاهدان شخصیت برای پرونده‌ی شما حیاتی هستند، مثلاً عضوی از خانواده، یک دوست، یک کارفرما، یا معلم مدرسه‌ی فرزندتان که می‌تواند شهادت دهد که شما پدر یا مادری مسئولیت‌پذیر هستید. حتی ساده‌ترین شهادت‌نامه‌ها درباره‌ی رفتار فرزندتان در مدرسه یا ارزیابی کارفرمایتان از کار شما می‌تواند مفید واقع شود، هر آنچه به گفته‌ی آن‌ها بتواند به طرق مختلف از پرونده‌ی شما در دادگاه حمایت کند.**

**این دشوارترین بخشی بود که از سر گذراندیم. اگر تا اینجا آمده‌اید، باقی خیلی راحت است. ادامه دهید!**



**  
**

**مستندسازی از خشونت و بدرفتاری**

**به‌عنوانیک قربانی خیلی مهم است که بشود بر احساس تحقیر و شرم از عمومی کردن خشونت غلبه کرد. باید خودتان را جلو بیاندازید. باید بدانید که جمع نکردن مدارک و شواهد به ضررتان تمام می‌شود و به نفع فرد سوء‌استفاده‌گر است. باید خیلی سعی کنید آن آرامش ذهنی را که لایقش هستید به دست آورید. یادتان باشد که شما مستحق زندگی‌ای هستید که خودتان می‌خواهید و خشونت‌گران حق ندارند آن را از شما بگیرند. شروع کنید به جمع‌آوری مدرک و آن را در جای امنی بگذارید. این به شما کمک خواهد کرد آزادی‌ از دست‌رفته‌تان را بازیابید.«وقتی به مردم می‌گویم که پدر و مادرم با من چه کارهایی می‌کنند، به من می‌گویند دیوانه. ضبط کردن ویدیو، این تنها راهی است که آن‌ها حرف من را باور می‌کنند.»**

**زن شجاع، ۲۶ ساله**

**مهم‌ترین چیزی که باید موقع جمع‌آوری مدرک به خاطر بسپارید این است که امنیت شما بیشترین اهمیت را دارد. پس همیشه مراقب باشید و حواس‌تان باشد طوری مدرک جمع کنید که خطری برای کسی نداشته باشد. لطفاً برخی قواعد امنیتی خاص را در ادامه بخوانید.**

**اغلب بهترین زمان برای مستندسازی خشونت وقتی است که هنوز در موقعیتی پرخطر هستید، تا نشان دهید که فرد سوء‌استفاده‌گر هر روز چه کار می‌کند، قبل از این ‌که به طور بالقوه بتواند از موقعیتی مانند ترک شریکش «خشمگین» شود. این بدان معناست که در برخی کشورها قاضی ممکن است برای یک فرد سوء‌استفاده‌گر دلسوزی کند چون ممکن است فکر کند که تهدیدها یا اعمالی که بعد از ترک خانه یا رابطه روی می‌دهند نتیجه‌ی خشم فرد سوءاستفاده‌‌گرند و ممکن است نشان ندهد که آن‌ها معمولاً چطور رفتار می‌کنند. این به معنای بی‌فایده بودن این نوع مدرک نیست. کاری که باید بکنید این است که از هر آنچه می‌توانید ببینید موشکافانه و بی‌خطر مستندسازی کنید.**

**چنانچه مدتی در رابطه‌ای پرخطر بوده‌اید، دشوار بتوان تشخیص داد چه نمونه‌هایی از خشونت را باید ثبت می‌کردید. بهترین کار این است که هر چه می‌توانید ثبت کنید و اگر به کار نیامدند بعداً آن‌ها را دور بریزید. راهی که به شما در این کار کمک می‌کند این است که تصور کنید که کسی که دوستش دارید و حامی شماست، مثلاً خواهرتان، دوست‌تان، دخترخاله‌تان، دختر یا خواهرزاده‌تان، زندگی‌ شما را دارد. حالا تصور کنید که او زندگی شما را می‌زید و تمام نمونه‌های بدرفتاری را که در یک روز با آن مواجه می‌شود، یادداشت کنید. فکر کنید او چه می‌بیند، می‌شنود و تجربه می‌کند. حالا این کار را یک هفته‌ی تمام تکرار کنید. وقتی تمام‌شان را یادداشت کردید، دور نکاتی خط بکشید که ماهیت خشونت و بدرفتاری را نشان می‌دهند. حالا کنار هر نمونه‌ای که می‌تواند به‌سادگی و بدون خطر ثبت شود ستاره بگذارید. این شروع خوبی برای جمع‌آوری مدرک است.**

**چنانچه موقعیت خشونت‌آمیز را ترک کرده‌اید، هنوز می‌توانید مدرک جمع کنید، مثلاً با نگه داشتن چیزی که قبلاً به شما فرستاده شده یا کاری که قبلاً در قبال شما انجام شده \(از قبیل تماس‌های تلفنی، پیام‌ها، ایمیل‌ها و عکس‌ها\) یا با ثبت تعاملاتی میان شما و فرد سوء‌استفاده‌گر در جریان بوده و او در آن تأیید می‌کند که در گذشته علیه شما خشونت و یا شما را تهدید کرده است.‌**

**وقتی در حال جمع‌آوری تمام انواع مدارک هستید، باید خیلی مراقب باشید و حواس‌تان باشد وقتی مدرک جمع می‌کنید هیچ کس دوروبرتان نباشد، مخصوصاً مراقب کسانی باشید که به آن‌ها اعتماد ندارید. امنیت شما بیشترین اهمیت را دارد. مراقب باشید هر مدرکی که جمع می‌کنید، باید آن را در جایی امن، دور از دسترس فرد سوء‌استفاده‌گر نگه دارید تا از بین نرود و فاش نشود. قبل از برداشتن یک گام بزرگ یک گام کوچک بردارید!**

**چند قاعده‌ی امنیتی کلی:**

* **ثبت کنید، بدون این که سوء‌ظن کسی را برانگیزید. امنیت شخصی شما همیشه بیشترین اهمیت را دارد.**

* **وقتی دارید مدارک را ثبت و جمع می‌کنید، محض احتیاط همیشه بهانه‌ای پشتیبان در ذهن‌تان داشته باشید، شاید کسی که به او اعتماد ندارید از شما بازخواست کرد.**

* **پوشه‌ها را به صورت آن‌لاین با نامی نامعلوم ذخیره کنید؛ می‌توانید آن‌ها را در حساب‌های ایمیل مانند dropbox.com و google drive نگه دارید. همچنین می‌توانید برای محافظت از اسنادتان به صورت آف‌لاین، رویشان رمز عبور بگذارید. اما خیلی مراقب باشید و طوری آن‌ها را نام‌گذاری کنید که سوء‌ظن کسی را به خود جلب نکنید.**

* **پوشه‌ها را به صورت**[**آف‌لاین**](https://support.office.com/en-us/article/Password-protect-documents-workbooks-and-presentations-ef163677-3195-40ba-885a-d50fa2bb6b68)**نگه دارید، ترجیحاً چندین کپی از آن‌ها در جاهای مختلف داشته باشید؛ امکان دارد کامپیوترتان «فایل‌های اخیر» را در تاریخچه حفظ کرده باشد. حواس‌تان باشد آن‌ها را از آن فهرست حذف کنید، یا این امکان را کاملاً غیرفعال کنید. انجام این کار خیلی آسان است. در اینجا می‌توانید بخوانید که چگونه این کار را در**[**مک**](http://www.quora.com/What-is-the-best-way-to-delete-a-recently-opened-file-history-on-a-Mac)**و**[**ویندوز**](https://support.office.com/en-us/article/Customize-the-list-of-recently-used-files-565B1329-FD56-495F-9C45-E6A56FA26704)**انجام دهید.**

* **مدارک را با افراد مطمئن در میان بگذارید. اگر به بیش از یک نفر اعتماد دارید، مدارک را به همه‌ی آن‌ها بفرستید! با این حال، مراقب باشید فرد مورد اعتمادتان به شما خیانت نکند. اگر مطمئن نیستید، می‌توانید با در میان گذاشتن رازهای کم اهمیت‌تر با آن‌ها، اعتمادشان را آزمایش کنید. اگر مأیوس‌تان نکردند، آن وقت احتمالش هست که قابل اعتماد باشند.**

**  
**

**برای دریافت جزئیات قواعد امنیتی، به هر بخش از این راهنما رجوع کنید.**

  


