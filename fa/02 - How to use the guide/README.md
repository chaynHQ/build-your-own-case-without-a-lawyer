**روش استفاده از این راهنما**

**آیا این راهنما برای من است؟**

**در یک سطر: اگر هر گونه بی‌عدالتی‌ در حق شما شده، این راهنما به شما می‌‌گوید چگونه پرونده‌ی خودتان را بدون کمک وکیل درست کنید.**

**اگر قربانی هر شکلی از خشونت یا سوء‌استفاده‌ی خانگی هستید، و دسترسی محدودی به منابع دارید، می‌توانید از این راهنما کمک بگیرید تا بدون پرداخت هزینه‌ی مالی برای مشاوره‌ی حقوقی، بر ضد مجرم، پرونده‌سازی کنید.**

**در ادامه می‌توانید درباره‌ی ماهیت خشونت و بدرفتاری خانگی بخوانید، همچنین در وب‌سایت‌های چاین، چاین هند، چاین ایتالیا، چاین پاکستان و پروژه‌ی سوپرنوا \(پشتیبانی برای LG‌BTQIA+\). اگرچه این راهنما برای کسانی نوشته شده که از خشونت خانگی رنج می‌برند، اما اگر متحمل هر گونه بی‌عدالتی شده‌اید یا هم‌اکنون می‌شوید، همچنان بخش‌های این راهنما می‌تواند برایتان مفید باشد. اگر نگران نزدیکان‌تان هستید، می‌توانید با استفاده از این را‌هنما به ‌آن‌ها کمک کنید.**

**اگرچه این راهنما وسیله‌ای مناسب برای جمع‌آوری مدارک و شواهد و پرونده‌سازی است و می‌تواند به شما کمک کند بدون مشاوره‌ی حقوقی حقوق‌تان را اعاده کنید، اما قادر نیست کاملاً جایگزین مشاوره‌ی حقوقی ویژه‌ای شود که به پرونده‌ی شما مربوط است. بنابراین اگر استطاعت مشاوره‌ی حقوقی را دارید یا اگر به مشاوره‌ای حقوقی گمارده شده‌اید، لطفاً از این راهنما استفاده کنید. چنانچه طالب مشاوره‌ی حقوقی بوده‌اید اما از کمک به شما خودداری شده است، این راهنما به شما کمک می‌کند با جمع‌آوری و ارائه‌ی مدرک، یک وکیل را متقاعد کنید که پرونده‌ی شما را قبول کند.**

**اگر مطمئن نیستید که می‌خواهید دست به اقدام قانونی بزنید، همچنان می‌توانید از این راهنما برای جمع‌آوری مدرک استفاده کنید و آن را در جایی امن نگه‌ دارید تا بلکه در آینده به آن احتیاج پیدا کنید.**

**شاید به نظر برسد که این راهنما فقط برای زنان نوشته شده است، اما در واقع می‌توان آن را برای هر جنسی به کار برد، برای هر کسی که با خشونت خانگی مواجه شده است، هم در روابط تراجنس‌گرا و دگرجنس‌گرا، و هم در روابط کوئیر. در صورتی که از جانب والدین یا خواهر و برادرتان مورد بدرفتاری قرار می‌گیرید، این اطلاعات برای شما کاربرد دارد.**

**مشاوره‌ی عمومی‌ که در این راهنما فراهم می‌کنیم برای این طراحی شده که به شما کمک کند پرونده‌ی خودتان را درست کنید، مجرم را وادار به جوابگویی کنید ومحل زندگی‌تان هر جا که باشد، بتوانید حق خود را بگیرد.**

**شاید شما در بعضی از کشورها واجد شرایط مشاوره‌ی حقوقی رایگان در طرح کمک حقوقی باشید. با این حال، در انتهای این راهنما منابعی وجود دارد که می‌توانند در کمک خواستن به شما یاری رسانند. چنانچه هیچ اطلاعاتی درباره‌‌ی کشور شما وجود نداشت، می‌توانید به یک ان. جی. او \(سازمان غیردولتی\)‌ محلی مراجعه کنید ــ حتی اگر آن‌ها در پرونده‌های خشونت خانگی تجربه و تخصص نداشته باشند، همچنان می‌توانند شما را در مسیر درست راهنمایی کنند.**

**  
**

**این راهنما به چه کار می‌آید؟**

**این راهنما قصد دارد به شما کمک کند حق خود را اعمال کنید تا:**

* **در برابر ارتکاب‌کننده‌ی جرم، اقدام قانونی به عمل آورید**

* **از یک رابطه‌ی مبتنی بر خشونت و بدرفتاری خارج شوید**

* **طلاق بگیرید**

* **حضانت فرزندتان را بگیرید**

* **درخواست پناهندگی دهید**

* **برای سابقه‌ی خود مدرک جمع کنید**

**نظام‌ و روال‌ قانونی می‌توانند پیچیده، کند و سختگیرانه باشند. ما قویاً باور داریم که آماده‌کردن مدرک درست و ارائه‌ی درست آن به شما کمک می‌کند به شکلی کارآمد بر این موانع غلبه کنید.**

**موارد بسیاری وجود دارد که در آن‌ها اقامه‌ی یک پرونده‌ی جنایی بر علیه فرد سوء‌استفاده‌گر امکان‌پذیر نیست یا خطرناک است. در این موارد، می‌توانید از این راهنما بهره ببرید و پرونده‌ای برای سابقه‌ی خود درست کنید. هیچ وقت نمی‌دانید چه موقع به آن نیاز پیدا می‌کنید.**

**اگر پلیس در حال اقامه‌ی یک پرونده‌ی جنایی بر علیه یک فرد یا افرادی است که علیه شما خشونت روا داشته‌اند یا در حال حاضر با شما بدرفتاری می‌کنند، شما باید اطلاعاتی را که به کمک این راهنما جمع‌آوری کرده‌اید در اختیار پلیس قرار دهید. پلیس هم اطلاعات مورد نیازش را به دست خواهد آورد و ممکن است با شما گفتگو کند تا اطمینان کسب کند که شکوائیه و مدارک شخصی شما را در اختیار دارد. اگر برایتان امکان دارد، خویشتن‌دار باشید. اگر پلیس تمایل ندارد پرونده‌ی شما را بررسی کند، می‌توانید به سازمان‌هایی مراجعه کنید که به قربانیان خشونت خانگی کمک می‌کنند تا پرونده‌هایشان را در دادگاه مدنی، جنایی یا اجتماعی اقامه کنند. با توجه به محل اقامت‌تان، ممکن است فهرستی از سازمان‌های مفیدی که در وب قابل دسترس هستند وجود داشته باشد.**

**اگر در حال آماده کردن پرونده‌ای مربوط به وضعیت مهاجرت‌تان هستید، بخشی از این راهنما که به چگونگی ارائه‌ی مناسب مدارک و شواهد جمع‌‌آوری‌شده می‌پردازد برایتان بسیار مفید خواهد بود. با وجود این، همچنین می‌توانید از این بخش استفاده کنید و پرونده‌ی خود را به پلیس، دادستان، یا به هر سازمانی که به شما کمک می‌کند ارائه دهید تا بتوانید احتمال‌ درگیری آن‌ها با پرونده‌تان را به حداکثر ممکن برسانید، حتی اگر آن‌ها در ابتدا تمایلی به این کار نشان ندهند.**

**اگر قبلاً مورد خشونت قرار گرفته‌اید یا اگر همین حالا در حال تجربه آن هستید، به خاطر داشته باشید که شما سزاوار ستم‌ نیستید. شما لایق احترام هستید.**

**شما می‌توانید اقدام به ساختن آینده‌ای برای خودتان کنید، آینده‌ای که در آن، به کمک دیگران و منابعی مانند این راهنما، به حقوق شما احترام گذاشته می‌شود. قدم بعدی را بردارید: به خواندن ادامه دهید!**

**  
**

**خشونت خانگی چیست؟**

**شاید پیشاپیش این را می‌دانید، اما احساس می‌کنیم قبل از شروع مهم است تعریفی برای خشونت و بدرفتاری ارائه دهیم. خشونت خانگی نوعی بدرفتاری است و شامل خشونت جسمانی، جنسی و روانی می‌شود. خشونت خانگی انواع مختلف دارد: می‌تواند به شیوه‌های مختلف روی دهد، و می‌تواند برای هر کسی، در هر نوع رابطه‌ای اتفاق بیفتد.**

**چنانچه اعمال یک شخص آسیب جسمانی، روانی، مالی یا احساسی به شما وارد می‌آورد، یا اگر به هر طریقی یا در هر زمانی احساس می‌کنید صدمه‌ دیده‌اید، احتمالاً مورد خشونت و بدرفتاری قرار گرفته‌اید. خشونت پدیده‌ای مکرر است و می‌تواند از جانب هر کسی از جمله همسر، والدین‌، خواهر و برادر، فرزندان‌، خویشاوندان‌ و خویشاوندان همسرتان وارد آید اما به این افراد محدود نمی‌شود. می‌توانید اطلاعات بیشتر درباره‌ی اجزاء سازنده‌ی خشونت خانگی و بدرفتاری را در ادامه، و همچنین در وب‌سایت چاین، چاین هند، چاین پاکستان و پروژه‌ی سوپرنوا \(برایافرادLGBTQIA +\) بخوانید.**

**درحالی‌که تعریفی از خشونت خانگی وجود ندارد که مورد توافق بین‌المللی قرار گرفته باشد، و از آنجا که کشورهای مختلف تعاریف متفاوتی برای آن دارند، سازمان ملل متحد «خشونت» را «هر گونه عمل خشونت‌آمیز جنس‌محوری» تعریف می‌کند «که به آسیب یا صدمه‌ی جسمانی، جنسی یا روانی منجر می‌شود یا ممکن است منجر شود». بعضی از کشورها این تعریف را بسط می‌دهند و تصدیق می‌کنند که صدمه‌ی احساسی و کنترل مالی، همچنین خشونت مبتنی بر «احترام»، قطع عضو آلت جنسی زنانه و ازدواج اجباری می‌توانند بخشی از این خشونت باشند. در برخی بافت‌های فرهنگی، ازدواج اجباری یا ازدواج در سنین پایین یا تجاوز زناشویی می‌توانند موضوع‌های بحث‌برانگیزی باشند. فارغ از این ‌که محل زندگی‌تان کجاست، باید مدارک و شواهدی از هر یک از این وقایع‌ جمع‌آوری کنید، این مدارک می‌توانند بعداً به شما کمک کنند پرونده‌ی خودتان را درست کنید.**

**چنانچه با یکی از شکل‌های خشونت که در بالا ذکر شد از جانب همسر یا شریک زندگی‌تان، خانواده‌ی خود یا همسرتان مواجه شده‌اید ــ چه جسمانی، جنسی، روانی، چه مالی ــ این راهنما برای شما ساخته شده است. این راهنما به این منظور طراحی شده است تا به شما در جمع‌آوری و ارائه‌ی مدارک و شواهد خشونت یاری رساند. جمع‌آوری مدارک و شواهد اهمیت بسیاری دارد ــ می‌توانید هنگام پرونده‌سازی برای طلاق از آن استفاده کنید، یا هنگامی که اتهامی را به مجرم وارد می‌کنید یا درخواست پناهندگی می‌دهید به کارتان می‌آید.**

**با این که نباید برای پیروز شدن در یک پرونده به این راهنما اکتفا کنید یا برای هر سناریوی قضایی آن را تنها منبع خود بدانید، اما این راهنما می‌تواند منبع مفیدی برای شما باشد. اگر به دنبال کمک حقوقی هستید، این می‌تواند فرایند آماده‌سازی پرونده‌تان را تسریع کند.**

**تا جای ممکن در این راهنما اطلاعات گنجانده‌ایم. اگر در هر وهله‌ای احساس می‌کنید که بیش‌از‌حد در آن غرق شده‌اید، راهنما را ببندید. به خودتان استراحت دهید. وقتی حس می‌کنید توان‌اش را دارید، دوباره سراغش بیایید و شروع کنید. حال‌تان خوب خواهد بود.**

**شما از پس‌ آن برمی‌آیید!**

**  
**

**به‌کارگیری این راهنما**

**در هر بخش از این راهنما، ابتدا با موارد زیر روبه‌رو می‌شوید:**

**۱\) خلاصه‌ای از مبانی آنچه لازم است بدانید. اگر عجله دارید، می‌توانید فقط این بخش را بخوانید.**

**۲\) بخشی مفصل با نکته‌ها و توضیحات بیشتر**

**۳\) یک الگو یا مثال**

**در پایان این راهنما ضمیمه‌ای شامل الگوهای مفیدتر را خواهید دید.**

**در بخش زیر، رهنمودهای اساسی برای جمع‌آوری و ارائه‌ی مدارک را به اختصار برشمرده‌ایم. فارغ از ماهیت خاص خشونت خانگی یا قوانین در کشور شما، جمع‌آوری این نوع مدارک و ارائه‌ی مؤثر آن کاملاً پشتیبان پرونده‌ی شما خواهد بود. لازم به ذکر است که حتی اگر قادر به جمع‌آوری مدارکی نیستید، همچنان می‌توانید رابطه را ترک کنید و علیه فرد سوء‌استفاده‌گر پرونده‌سازی کنید. ما نکاتی کلی درباره‌ی برنامه‌ریزی برای گریز شما فراهم کرده‌ایم که به این راهنما ضمیمه شده است.**

  


