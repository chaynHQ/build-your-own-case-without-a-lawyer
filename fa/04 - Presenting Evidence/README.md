**آماده‌سازی پرونده‌تان**

**پوشه‌**

**ـــــــــــــــــــ**

**پوشه‌ی پرونده چه کاربردی دارد؟**

**چنانچه پلیس یا دادستان در حال بررسی پرونده‌ی شماست، شما باید پوشه را به آن‌ها بدهید تا در تجسس مشارکت کنید. همچنین می‌توانید پوشه را به هر سازمانی بدهید که به شما در ساختن پرونده‌تان کمک می‌کند. سرآخر، پوشه می‌تواند بخش سودمندی از درخواست‌‌تان برای پناهندگی باشد.**

**    
**

**چه چیزهایی در پوشه بگذارید؟**

* **نامه‌ی معرف**

* **شکایت شخصی که خودتان نوشته‌اید**

* **خط‌ سیر وقایع**

* **شهادت‌نامه پشتیبان، آن‌چه دیگران نوشته‌اند تا از پرونده‌ی شما دفاع کنند**

* **هر چیز دیگری که ممکن است به پرونده‌تان مربوط باشد، مثل روزنوشت‌ها**

**    
**

**جزئیات**

**اطمینان حاصل کنید که بخش‌های مختلف پوشه‌تان را درست شماره‌گذاری می‌کنید و برچسب می‌زنید تا نشان‌دادنش به دیگران آسان‌تر باشد و آن‌ها هم راحت بتوانند آن را مرور کنند.**

**    
**

**برخی نکاتی که باید به خاطر بسپارید:**

* **با اندازه‌ی قلم کوچکتر از ۱۲ چاپ نکنید.**

* **در صورت امکان سه تا چهار نسخه چاپ کنید طوری که چهار پوشه‌ی مشابه داشته باشید. اگر انجام چنین کاری خطری برایتان ندارد، یک نسخه را در جای امنی قایم کنید، یا آن را به فرد مورد اعتمادتان بدهید.**

* **از تمام مدارک نسخه‌های دیجیتال نگه دارید و آن‌ها را به چندین آدرس ایمیل کنید و به افراد مورد اعتمادتان بفرستید. اگر نمی‌دانید به چه کسی اعتماد کنید، این مدرک را به هر ان.جی.او یا سازمانی که در این باره به شما کمک می‌کند ارسال کنید. همچنین می‌توانید حسابی با رمز عبور در Dropbox باز کنید.**

**    
**

**نامه‌ی معرف**

**محتوای نامه \(به طور خلاصه\)**

* **خودتان را معرفی کنید**

* **چرا دارید این پرونده را تحویل می‌دهید؟ چه هدفی دارید؟**

* **مدارک چه چیزی را نشان می‌دهند؟**

* **چرا این مدارک را جمع‌آوری کرده‌اید؟**

* **ضمیمه‌ای از انواع و اقسام اسنادی را که در پوشه گذاشته‌اید، درج کنید**

**    
**

**جزئیات**

**نامه‌ی معرف راهی برای معرفی پرونده‌ و مدارک‌تان به خواننده است. لطفاً تا جای ممکن موجز و صریح باشید. مهم‌ترین اطلاعات را برجسته کنید: چه کسی هستید، چرا دارید این نامه را به آن‌ها می‌نویسید، چه مدارکی را جمع‌آوری کرده‌اید و این مدارک چه چیزی را نشان می‌دهند.**

**سعی کنید خودتان را خیلی مختصر معرفی کنید. فقط نام و نام خانوادگی، وضعیت تأهل و دلیل‌تان برای نوشتن این نامه و ارائه‌ی مدرک را ذکر کنید. قسمت معرفی یا مقدمه نباید بیشتر از ۱ تا ۲ سطر باشد.**

**در این مرحله خیلی وارد جزئیات نشوید و مدارک‌تان شرح ندهید. در عوض، چیزی مثل این بگویید: «مدارکی که جمع‌آوری کرده‌ام، به صورت اسناد، مدارک صوتی و همچنین شهادت شاهدان ماهیت خشن این رابطه را به وضوح نشان می‌دهند و تأیید می‌کنند که من نیاز دارم به خاطر امنیت خود این رابطه را ترک کنم.» می‌توان جزئیات را در بخش شکایت شخصی هم آورد.**

**    
**

**الگو / نمونه**

**به ضمیمه رجوع کنید.**

**    
**

**شکایت‌نامه‌ی شخصی**

**    
**

**محتوای شکایت \(به طور خلاصه\)**

* **به صورت اول شخص بنویسید. به‌ جای او/آن‌ها از «من» استفاده کنید.**

* **بند اول: وضعیت خود را مختصر شرح دهید ــ آیا شما در رابطه‌ای خطرناک قرار دارید؟ آیا از این رابطه فرار کرده‌اید؟ موقعیت فعلی شما چیست؟ و نظایر آن. سپس واضح بگویید که دارید مثلاً برای طلاق، اتهام به خشونت یا تجاوز، پناهندگی، حضانت فرزند و مانند این‌ها درخواست می‌دهید.**

* **روایت سیر تاریخی وقایع**

**فقط وقایع اصلی و مهم را ذکر کنید. می‌توانید یک بند بنویسید و در آن با ذکر جزئیات کافی برای خواننده توضیح دهید که یک روز عادی شما چگونه می‌گذشت، تا او بتواند بدون عمیق‌ شدن در تک تک اتفاق‌ها همه چیز را بفهمد.**

**زمینه‌ی فرهنگی و سایر زمینه‌های مربوط را توصیف کنید ــ مثلاً، موقعیت خانوادگی‌تان، گرایش‌های محلی یا باسابقه، اتفاق‌ها، آداب و رسوم و غیره. خواننده‌ی این سند ممکن است چندان متوجه میزان اهمیت بعضی چیزها نزد شما نشود، به همین خاطر شفاف توضیح دهید که چرا توصیف‌هایتان برای شما اهمیت دارند.**

**هر جا لازم است، درباره‌ی مدرکی که ممکن است در جای دیگری الصاق کنید حرف بزنید و توضیح دهید، از جمله مدرک متواتر و اصلی \(نگاه کنید به بخش‌های قبل\).**

**از نقل قول در گیومه استفاده کنید و همیشه زمینه‌ی فرهنگی را توصیف کنید.**

**برای نمونه‌های بیشتر، به بخش جزئیات رجوع کنید.**

**جزئیات**

**شکایت‌نامه‌ی شخصی فضایی است که شما در آن موقعیت‌ خود را مفصل شرح می‌دهید. از شکوائیه شخصی استفاده کنید و موقعیت فعلی‌تان را در رابطه با فرد سوء‌استفاده‌گر توضیح دهید \(آیا فرار کرده‌اید، آیا همچنان در رابطه‌ با فرد سوء‌استفاده‌‌گر هستید، آیا هیچ کدام از فرزندان‌تان نزد فرد سوء‌استفاده‌گر است، و نظایر آن\)، همچنین بگویید چه درخواستی دارید و خصوصاً از مخاطب نامه‌تان چه می‌خواهید. هرچه درخواست‌تان را ملموس‌تر مطرح کنید، احتمال این‌ که آن‌ها بتوانند به شما کمک کنند بیشتر خواهد بود.**

**دقت کنید که همیشه زمینه‌ی فرهنگی، شخصی، اجتماعی و زمینه‌های دیگری را که رویدادهای وصف‌شده در آن اتفاق افتاده‌اند شرح دهید. با وجود این سعی کنید موجز و مختصر باشید. بهتر است در یک جمله توضیح دهید چرا فلان اتفاق یا بهمان مدرک برایتان اهمیت دارد، تا به خواننده در فهم چشم‌اندازتان کمک کنید، حتی اگر او پیش‌زمینه‌ی فرهنگی و شخصی شما را نمی‌شناسد.**

**مثلاً اگر جامعه‌ی شما موافق این نیست که زنان پس از ازدواج شاغل شوند، این می‌تواند زمینه‌ی اجتماعی مهمی باشد. این نکته موضوع وابستگی مالی را آشکار می‌کند و ممکن است باعث شود توضیح دهید که چرا بعضی از انتخاب‌هایتان که در غیر این صورت «توافقی» به نظر می‌رسیدند، در واقع اجباری و حاصل رابطه‌ی پرخشونت بودند. یکی از عناصر زمینه‌ی شخصی می‌تواند حسادت یا تملک‌گرایی شریک‌تان باشد. این می‌تواند توضیح دهد که چرا در برخی موقعیت‌ها احساس خطر کردید و زمینه‌ای معنادار برای سایر عناصر دخیل در خشونت فراهم می‌کند. به بیان دیگر، هر مدرکی می‌تواند مربوط باشد حتی اگر به نظر شما مهم نیاید.**

**هنگام تشریح وقایع، می‌توانید با توصیفی کوتاه از زندگی روزمره‌تان شروع کنید. این به خواننده کمک می‌کند بفهمد سایر وقایع در چه زمینه‌ای اتفاق افتاده‌اند. حتماً شرح دهید زندگی‌تان چگونه بود، و چرا احساس ترس، ضعف یا تهدید کردید، اما خیلی هم وارد جزئیات وقایع روزمره نشوید.**

**در ادامه مهم‌ترین و عمده‌ترین وقایع را برگزینید و آن‌ها را به ترتیب تاریخی درج کنید. فقط جزئیاتی را ذکر کنید که می‌توانند به شما کمک کنند پرونده‌تان را بسازید یا ماهیت نگران‌کننده رابطه‌تان را به تصویر بکشید. اگرچه دقت شما اهمیت دارد، اما اگر روایت‌تان را خیلی طولانی و مفصل کنید، ممکن است فهم آن برای خواننده دشوار باشد. هر وقت مناسب بود، زمینه‌ی رویدادها را توضیح دهید، و به مدارکی ارجاع دهید که در قسمت‌های دیگر فراهم آورده‌اید. این می‌تواند شامل مدارک متواتر باشد. می‌توانید به گفته‌های دیگران ارجاع دهید و همیشه مشخص کنید چه کسی آن را گفته است. برای نمونه، می‌توانید ذکر کنید که شما شنیدید مادرشوهرتان گفته است که شوهرتان شما را پیدا خواهد کرد و شما را خواهد کشت یا اینکه اقوام‌تان به شما می‌گویند که شریک‌تان تهمت‌های دروغ درباره‌ی شما مطرح می‌کند. سعی کنید تاریخی که این حرف‌ها گفته شده‌اند یادداشت کنید چون این کار ماجرا را برای خواننده شفاف می‌کند.**

**اینجا جایی است که می‌توانید داستان خود را تعریف کنید. بهتر است به جای استفاده از زبانی بسیار علمی یا بی‌طرفانه، داستان را از زبان خودتان تعریف کنید و وقایع را همان‌ طوری که تجربه‌شان کرده‌اید شرح دهید. با وجود این، سعی کنید بیشتر بر واقعیت‌ها تمرکز کنید تا بر احساس‌ها. می‌توانید ذکر کنید که خشونت چه حسی را به شما القاء می‌کرد اما سعی کنید شکایت خود را بر شرح وقایع متمرکز کنید. در ادامه جملاتی را ذکر می‌کنیم که \(۱\) بیش‌از‌حد شخصی، \(۲\) بیش‌از‌حد احساساتی، \(۳\) و متوازن هستند.**

**\(۱\) توصیف بیش‌ازحد شخصی از بدرفتاری**

**«در سال ۲۰۱۵ وضعیت بدتر شد. او از خشونت فیزیکی و سایر اشکال خشونت در قبال من استفاده می‌کرد. وقتی سعی کردم به مراجع اطلاع دهم، فرد سوء‌استفاده‌گر از زور استفاده ‌کرد تا من را از این کار بازدارد.»**

**«او بارها موقع حرف‌زدن درباره‌ی من و پسرمان زبانی توهین‌آمیز به کار برد. او می‌خواست با تهدید مانع از آن شود که من دیگران را از وضعیتم مطلع کنم.»**

**این جملات:**

**× غیرطبیعی و زورکی به نظر می‌رسند و روایتی روان و سلیس ندارند.**

**× از زبانی بیش‌از‌حد رسمی استفاده می‌کنند.**

**× بدرفتاری را کم اهمیت جلوه می‌دهند: گفتن این‌ که «او زبان توهین‌آمیز به کار می‌برد» لزوماً نشان نمی‌دهد توهین کلامی چه اثری روی شما داشت و نمی‌گوید چرا آن زبان خشونت‌آمیز بود ــ باید بر این نکته تأکید کرد. توهین به شما خشونتاستو اهمیتداردکه این زبان چه احساسی به شما می‌داد!**

**\(۲\) توصیف بیش‌از‌حد احساسی از موقعیت**

**«بعد از مدتی، اوضاع خیلی وخیم شد. فکر می‌کردم دیگر توان تحملش را ندارم. همه‌اش گریه می‌کردم و احساس ناتوانی محض داشتم. او من را کتک و لگد می‌زد و من حس می‌کردم دارم می‌میرم، و به همین خاطر همیشه می‌ترسیدم. رفتار او احساس حقارت و بی‌ارزشی به من می‌داد. خیلی می‌ترسیدم و حتی نمی‌توانستم به پلیس اطلاع دهم.»**

**«طرز حرف‌زدنش با من باعث می‌شد همیشه بترسم و ناراحت و غمگین شوم. خیلی از حرف‌هایش من را نگران امنیتم می‌کرد.»**

**این جملات:**

**× خیلی مبهم‌اند ــ و نمونه‌های مشخص و تاریخ‌ وقایع را ذکر نمی‌کنند.**

**× بر احساس‌ها تمرکز می‌کنند تا بر واقعیت‌ها ــ این می‌تواند خواننده را از روایت شما منحرف کند.**

**× خیلی تکراری هستند و محتوای جدید کافی اضافه نمی‌کنند.**

**    
**

**\(۳\) توصیف‌های متوازن از سوء‌استفاده، شامل گزارش واقعیت‌ها و احساس‌ها**

**«در سال ۲۰۱۵ وضعیت رو به وخامت گذاشت. او آن‌قدر من را کتک و لگد و سیلی می‌زد که حس می‌کردم دیگر توان تحملش را ندارم. یک‌بار، خیلی خشونت به خرج داد و می‌ترسیدم من را بکشد. خواستم تلفن را بردارم تا سعی کنم شماره‌ی پلیس را بگیرم، اما او تلفن را از دستم انداخت، توی صورتم تف کرد و من را زن هرزه خواند.»**

**«او مرتب من را زن هرزه و فاحشه صدا می‌کرد و اجازه نمی‌داد دوستانم را ببینم و من را متهم به خیانت می‌کرد. این زبان خیلی من را می‌ترساند و باعث می‌شد احساس آسیب‌پذیری کنم. یک‌بار در ژوئن ۲۰۱۴، وقتی از قرار ملاقاتی با دوستم برگشتم، او تهدید کرد که اگر دوباره سعی کنم با کس دیگری خارج از خانه‌مان تماس بگیرم، من را خواهد کشت.»**

**این جملات:**

**× یک روایت می‌سازند ــ سیر وقایع را نشان می‌دهند اما اثر شخصی‌شان بر شما و احساس شما نسبت به آن‌ها را هم نشان می‌دهند.**

**× به وضح نشان می‌دهند چگونه و چه وقت خشونت اتفاق افتاد ــ فیزیکی بود یا کلامی، وقایع را شرح می‌دهند و احساس شما نسبت به آن‌ها ماهیت رابطه‌تان را آشکار می‌کند.**

**× تاریخ‌ها و انواع خشونت را دقیقاً ذکر می‌کنند.**

**    
**

**الگو**

**رجوع کنید به ضمیمه.**

**    
**

**سیر وقایع**

**سیر وقایع باید تاریخ داشته باشد. شما قبلاً در نامه‌ی معرف‌تان توضیح دادید که چرا دارید این پرونده را درست می‌کنید. سیر وقایع فرصتی است تا سلسله‌ اتفاق‌هایی که برایتان افتاده و اثری را که روی شما داشته‌ نشان دهید.**

**محتوا \(به طور خلاصه\)**

* **اولین نمونه‌‌ی خشونت چه موقع شروع شد؟**

* **تمام اتفاق‌های عمده**

* **توضیح دهید که در مدتی که مورد خشونت قرار می‌گرفتید، یک روز عادی شما چگونه بود \(به مثال نگاه کنید.\)**

**در مورد هر اتفاق، باید حتی شده به طور تقریبی موارد زیر را ذکر کنید \(حواس‌تان باشد اشاره کنید که\):**

* **چه اتفاقی افتاد**

* **در چه تاریخی**

* **در چه روزی**

* **در چه ساعتی**

* **در چه مکانی**

* **چه کس دیگری شاهد ماجرا بود**

* **چه مدارک دیگری در رابطه با این سیر وقایع دارید**

**جزئیات:**

**به دو شیوه می‌توان این کار را انجام داد. یا می‌توانید سیر وقایع را در شکایت شخصی‌تان بیاورید یا می‌توانید این کار را جداگانه انجام دهید. ما پیشنهاد می‌کنیم که یک گاه‌شماری مجزا درست کنید.**

**گاه‌شماری بخش مهمی از مدارک و شواهد شما را تشکیل می‌دهد چون به خوانندگان کمک می‌کند وضعیت شما را بهتر درک کنند و دریابند بدرفتاری چگونه گسترش پیدا کرد. وقتی از شما درباره‌ی روزهای گذشته سؤال می‌شود، گاهی انتقال و یادآوری تمام جزئیات دشوار است. افسردگی، تشویش، اضطراب پس از تروما می‌تواند اثر عمیقی روی خاطرات شما داشته باشد. ذهن برای مدارا با این وضعیت، افکاری که ما را خیلی مضطرب می‌کنند، به جایی می‌فرستد که دسترسی به آن آسان نباشد. پس اگر نمی‌توانید همه چیز را به خاطر بسپارید، خیلی به خودتان سخت نگیرید.**

**اهمیت نوشتن یک گاه‌شماری مجزا دقیقاً به همین دلیل است.**

**هربار که به یاد نمی‌آورید یا از شما درباره‌ی اتفاقی خاص و مکان وقوع آن سؤال می‌شود، شما صرفاً باید سیر وقایع را نشان‌ دهید.**

**نگاهی به نمونه‌ای که در ضمیمه آورده‌ایم بیندازید.**

**الگو/ نمونه**

**رجوع کنید به ضمیمه**

**    
**

**شهادت‌نامه‌**

**محتوا \(به طور خلاصه\)**

**نامه‌ی معرف برای شهادت‌نامه‌: جدول یا فهرستی از نام‌ها، تاریخ‌های تولد، شماره‌های شناسایی \(در صورت لزوم\)، رابطه با شما و نشانی محل زندگی یا محل کار.**

**    
**

* **از چه کسی می‌توانید بخواهید شهادت‌نامه‌ای برایتان بنویسد؟**

**دوستان‌**

**خانواده**

**همسایگان**

**مددکارها**

**پزشک یا پرستار**

**عیادت‌کننده**

**معلم فرزندان**

**معلم شما**

**هر کسی که به او اعتماد دارید یا اولین ‌بار شاهد بدرفتاری بوده یا آثارش را در شما مشاهده کرده است**

**هر ان.جی.او یا مؤسسه‌ی خیریه‌ای که از شما حمایت می‌کند**

**    
**

* **هر شهادت‌نامه‌ای باید شامل موارد زیر باشد:**

* **نام و نام خانوادگی شخص، تاریخ تولد، چه کسی است و با کسی ازدواج کرده‌ است**

* **اگر با یکی از توانایی‌های شخصی شما آشنایی دارد، نشانی منزل‌اش را ذکر کند \(مثلاً یک دوست یا همسایه\) در این برگه باید دقت شود که شخص مورد نظر در چه کشوری زندگی می‌کند.**

* **اگر با یکی از توانایی‌های حرفه‌ای شما آشنایی دارد، نشانی محل کارش را ذکر کند \(مثلاً اگر پزشک شماست، نشانی مطب یا درمانگاهش را بدهد\).**

* **رابطه‌ی او با شما و مدت زمانی که شما را می‌شناسد.**

* **به‌عنوان قاعده‌ای عمومی،شهادت‌نامه باید تا جای ممکن شامل جزئیاتی درباره‌ی شخص و رابطه‌اش با شما باشد؛ چنانچه شخص عضو خانواده‌ی شماست، باید نام پدر و مادر، خواهر و برادر و فرزندان خود \(اگر فرزندی دارند\) و اقوام دیگر و همچنین وضعیت تأهل خود را ذکر کنند.**

* **کپی یا اسکن کارت شناسایی**

* **جزئیات تماس؛ شماره‌ی تلفن و آدرس ایمیل**

* **یک شهادت‌نامه دست اول از جانب آن شخص: او باید تمام دفعاتی را که شاهد بدرفتاری بوده یا از شما، اقوام‌تان، دوستان‌تان یا از هر کسی دیگری در این باره شنیده است، در اظهارنامه‌اش ذکر کند.**

* **بسیار مهم است ذکر کند اولین بار چه موقع متوجه شد شما مورد خشونت قرار گرفته‌اید و چگونه از آن مطلع شده است.**

* **حتماً شهادت‌نامه را امضا کند. برای این کار یا می‌تواند سند را چاپ کند، آن را امضا و بعد اسکن کند، یا یک امضای دیجیتال به آن اضافه کند.**

**جزئیات**

**نامه‌‌های شهادت بسته به درخواست شما می‌توانند اهداف مختلفی نداشته باشند. با این که مهم است نویسنده‌ عقیده‌ی خود را آزادانه بیان کند، دقت کنید که همیشه هدف‌تان از نوشتن شهادت‌نامه را به او بگویید و دلیل اهمیت شهادت را برایش آشکار سازید. برای مثال، اگر می‌کوشید حضانت فرزندتان را بگیرد، می‌توانید از آن‌ها بخواهید از شخصیت، مسئولیت‌پذیری و رابطه‌ی شما با فرزندان‌تان حرف بزنند. اگر دارید درخواست پناهندگی می‌دهید، می‌توانید از او بخواهید درباره‌ی رابطه‌ی شما حرف بزند و ماهیت خشونت‌‌آمیز آن را تأیید کند، و در صورت امکان تصدیق کند که بازگشت شما به کشورتان چه خطراتی را برایتان در پی خواهد داشت. البته محتوای شهادت‌نامه به نویسنده‌ی آن هم بستگی دارد. ممکن است کارفرمایتان ضمانت کند که شما شخصیت خوب و قابل اعتمادی دارید، در حالی ‌که یک عضو خانواده، همسایه یا دوست می‌تواند هم راجع شخصیت شما حرف بزند و هم درباره‌ی رابطه‌تان با فرد سوء‌استفاده‌گر.**

**از نویسنده‌ی شهادت‌نامه بخواهید خودش را در ابتدای متن به طور خلاصه معرفی کند. او باید بگوید چه رابطه‌ای با شما دارد و چرا در حمایت از ادعا یا درخواست شما شهادت می‌دهد.**

**حتماً اطمینان حاصل کنید که خواننده از موارد زیر اطلاع دارد:**

**۱- جزئیات هویت شخص \(نگاه کنید به بالا\)**

**۲- این شخص چه رابطه‌ای با شما دارد**

**۳- اولین بار کی متوجه شد که مورد خشونت قرار گرفته‌اید و چه کسی به او اطلاع داد**

**۴- جزئیات وقایعی که خودش شاهد آن‌ بوده است**

**۵- جزئیات تمام دفعاتی که شخصی دیگر او را مطلع کرد که شما مورد سوء‌رفتار قرار گرفته‌اید \(آن شخص کیست؟\)**

**۶- هر مدرکی از مکالماتی که انجام شده‌اند**

**۷- اسکرین‌شات از تاریخچه‌ی تماس‌های اسکایپ**

**۸- اسکرین‌شات از پیام‌های فیس‌بوک یا توئیتر**

**۹- اسکرین‌شات از مکالمات تلفنی یا پیام کوتاه یا واتس‌آپ**

**۱۰- قبض تلفن**

**۱۱- نامه‌ها**

**درست مانند شکوائیه شخصی‌تان، از نویسنده‌ی شهادت‌نامه بخواهید موجز و صریح باشد و بر نکات و واقعیات اصلی تمرکز کند. مثلاً اگر کارفرمایتان می‌گوید که شما آدم قابل اعتمادی هستید، او باید: \(۱\) این را صریح و موجز بیان کند؛ \(۲\) برای این ادعا مثال بیاورد. برای نمونه او می‌تواند بگوید: «فلانی آدم قابل اعتماد و قابل اطمینانی است. در مدتی که در شرکت من کار می‌کرد، از پس کارهایی که نیازمند استقلال زیادی بود برمی‌آمد و همیشه آن‌ها را سر موقع انجام می‌داد.» اگر همسایه یا دوست‌تان در شهادتش مدرکی مبنی بر ماهیت خشونت‌آمیز رابطه‌ی شما ارائه می‌کند، از او بخواهید تا جای ممکن دقیق باشد. اگر تاریخ دقیق اتفاقات را به یاد دارد، آن را ذکر کند \(چیزهایی از قبیل شنیدن دعوای بین شما و فرد سوء‌استفاده‌گر، زنگ زدن به پلیس، یا دیدن کبود‌ی در شما\).**

**وقتی تمام شهادت‌نامه‌ها را جمع کردید، حتماً یک نامه‌ی معرف حاوی یک جدول یا فهرست به آن ضمیمه کنید و در آن خلاصه‌ای از شهادت‌هایی را که درج کرده‌اید به خواننده بدهید.**

**برای جزئیات بیشتر به الگو رجوع کنید.**

**الگو**

**برای الگو به ضمیمه رجوع کنید.**

**    
**

**نوع مدرک: صوتی**

**محتوا \(به طور خلاصه\)**

* **فایل صوتی**

* **نامه‌ای با تاریخ و به طول فایل ضبط‌شده که متن فایل و صدای اشخاص را که شنیده می‌شوند، توضیح می‌دهد**

* **فایل صوتی را به زبان اصلی مکتوب کنید**

* **ترجمه‌ی خط به خط فایل صوتی به زبانی که دفترها و اداره‌ها استفاده می‌کنند**

* **این می‌تواند به‌وسیله‌ی دارالترجمه‌ی رسمی انجام شود، یا به‌وسیله‌ی آشنایتان یا خود شما**

* **جزئیات تماس مترجم یا کسی که متن را نوشته است، ذکر کنید**

* **اگر اشتباهی در ترجمه وجود دارد، آن اشتباه را با یک ماژیک رنگی برجسته کنید و سپس در یادداشت جداگانه‌ای موردی را که اشتباه ترجمه یا تفسیر شده توضیح دهید.**

**جزئیات**

**اگرچه مدرک تصویری، صوتی و ویدیویی می‌تواند برای پرونده‌ی شما مفید باشد، اما باید به خاطر داشته باشید که به‌تنهایی بی‌نیاز از توضیح نیست. فایل ضبط‌شده‌ای که از متن خود جدا شده است، می‌تواند گمراه‌کننده باشد یا دچار تفسیرهای متفاوت و متناقض شود. به همین دلیل همیشه باید شرحی از فایل ضبط‌شده را هم درج کنید: توضیح دهید کی و در چه زمینه‌ای اتفاق افتاده است \(مثلاً آیا در خانه بوده یا در خیابان، قبل از ضبط این فایل دقیقاً چه اتفاقی افتاد، و نظایر آن\)، چگونه آن را ضبط کرده‌اید و صدای چه کسی ضبط شده است. از آنجا که فایل‌های ضبط‌شده همیشه واضح نیستند، باید این فایل‌ها را حتماً مکتوب کنید ــ هم به زبان اصلی و هم در ترجمه. بهتر است که ترجمه به صورت حرفه‌ای انجام شود. اما خودتان یا آشنایتان هم می‌توانید آن را ترجمه کنید. ذکر کنید چه کسی ترجمه را انجام داده و مشخصات فردی و اطلاعات تماس او را ذکر کنید. چنانچه ترجمه‌ اشتباه دارد، موارد اشتباه را برجسته کنید و بعد در یادداشتی جداگانه ذکر کنید که چه چیزی دچار سوء‌تفسیر یا اشتباه در ترجمه شده است. همچنین برای تقویت پرونده‌تان، بهتر است منابعی آن‌لاین یا آف‌لاین همراه با کاربرد یا ترجمه‌ی صحیح از آن کلمه پیدا کنید، مثل مقاله‌های خبری، فرهنگ لغت یا هر کتاب دیگری.**

**مدرک صوتی می‌تواند به طرق مختلف از ادعای شما دفاع کند. مدرک صوتی می‌تواند از خود خشونت و بدرفتاری مستندسازی کند، اما همچنین می‌تواند فایل ضبط‌شده‌‌ی مکالمه‌ای باشد که در آن از تهدید یا خشونت و زبان توهین‌آمیز استفاده شده است. جمع‌آوری مدارک صوتی اهمیت بسیاری دارد؛ اما انجام پنهانی این کار می‌تواند دشوار باشد و به همین خاطر شما را به دردسر بیاندازد. بنابراین در حالی ‌که پیشنهاد می‌دهیم هر چه زودتر شروع به جمع‌آوری مدرک، از جمله مدرک صوتی کنید، باید مراقب باشید و به امنیت‌ خود اولویت دهید!**

**حتی اگر رابطه را ترک کرده‌اید یا از فرد سوء‌استفاده‌گر دور هستید، می‌توانید تماس‌هایتان را ضبط کنید تا به عنوان مدرک از آن بهره ببرید. مثلاً اگر فرد سوء‌استفاده‌گر با شما تماس می‌گیرد، تماسش را برای مدتی نادیده بگیرید و بعد جواب دهید. آن‌گاه او خشم و عصبانیت فروخورده‌ی زیادی خواهند داشت که در تماس‌ تلفنی‌تان بروز خواهد کرد. آن را به وسیله‌ی دستگاه ضبط صوت گوشی تلفن‌ یا یک نرم‌افزار مخصوص این کار ضبط کنید. وقایع خاصی را ذکر کنید که در آن به شما بی‌احترامی شده است ــ بکوشید او را وادارید ماهیت خشونت علیه شما را فاش سازد و تصدیق کند که با شما بد رفتار کرده است. اشتباه نیست کسی را تشویق کنید سخشونتی که علیه شما شده را آشکار کند. می‌توانید همین کار را با خانواده‌تان بکنید، با خانواده‌ی شوهرتان، و هر کس دیگری که با شما بدرفتاری کرده است. اگر فکر می‌کنید شریک‌تان شک می‌کند که شما دارید مکالمه‌تان را ضبط می‌کنید، آن وقت می‌توانید از تماس مشترکی که به آن اعتماد دارد و می‌دانید که طرف شماست کمک بگیرید.**

**می‌توانید از ضبط صوت‌های کوچک یا تلفن همراه یا لپ‌تاپ‌تان برای ضبط مکالمه استفاده کنید. ابزار ضبط صدا را می‌توانید با قیمت نسبتاً ارزان به صورت آن‌لاین یا از هر مغازه‌ای خریداری کنید. این ابزارها به اشکال مخفی یا «محرمانه» وجود دارند. برای مثال، ممکن است به صورت یو.اس.بی استاندارد، جعبه‌ی جواهرآلات، خودکار یا عروسک باشد. اگر نمی‌دانید چگونه این وسیله را تهیه کنید، می‌توانید با شخصی معتمد مشورت کنید. وقتی دارید مدرک را ضبط می‌کنید، حواس‌تان باشد که فرد سوء‌استفاده‌گر وسیله‌ی ضبط صدا را نبیند. می‌توانید آن را جایی در خانه یا محل وقوع جرم یا نزد خودتان قایم کنید. اما اول از همه امنیت خودتان را در نظر بگیرید. هیچ چیز مهم‌تر از سلامتی شما نیست! همچنین می‌توانید از کسی دیگر، مثلاً یک دوست یا همسایه بخواهید وقتی صدای او را می‌شنود، آن را به عنوان مدرک ضبط کند.**

**وقتی دارید مدرک را ضبط می‌کنید، مراقب باشید که این کار را بدون ‌خطر انجام دهید. چنانچه ضبط صوت شما فایل‌های دیجیتال ایجاد می‌کند، نسخه‌های متعددی از آن‌ها را با نام‌هایی که محتوای فایل‌ها را آشکار نمی‌کنند نگه دارید و نسخه‌ای را هم در یک یو.اس.بی ذخیره کنید و در جایی مطمئن بگذارید. اگر ضبط صوت شما فقط روی نوار کاست ضبط می‌کند، ضبط صوت و نوارها را در جایی امن نگه دارید یا آن‌ها را به شخصی معتمد بدهید.**

**اگر مطمئن نیستید که ضبط صدای شخص سوء‌استفاده‌گر قانونی است، دچار هراس نشوید. در هر حال آن را ضبط کنید. بعداً اگر فهمیدید که می‌توانید از آن استفاده کنید، حتی برای این که پلیس، ان.جی.او، دوست‌ یا وکیل‌ را متقاعد کنید که پرونده‌تان قبول کند، آن وقت خیلی سودمند خواهد بود.**

**نمونه‌ها**

**«وقتی به این نتیجه رسیدم که مجبورم ریاکاری و بدرفتاری افرادی که علیه من خشونت می‌کردند را برملا کنم، شروع کردم به ضبط مکالماتی که با آن‌ها داشتم. آن‌ها از انفعالی که من از این لحاظ در قبال‌شان داشتم احساس پیروزی می‌کردند. تصمیم گرفتم بر شرم، تحقیر و خجالتی که در برابر آن‌ها تجربه می‌کردم غلبه کنم چون باید اختیار زندگی و شرایط خودم را به دست می‌گرفتم. اما بیش از هر چیز می‌خواستم مدارکی جمع کنم تا روایتم از داستان را تقویت کنم چون آن‌ها عادت داشتند جلوی مراجع من را یک دروغ‌گو جلوه دهند. باید این چرخه را می‌شکستم.»**

**یک زن شجاع، ۲۶ ساله**

**    
**

**    
**

**نوع مدرک: عکس**

**محتوا \(به طور خلاصه\)**

* **عکس \(دیجیتال یا فیزیکی یا هر دو\)**

* **انواع تصویر \(به بخش جزئیات رجوع کنید\)**

* **عکس‌ها را به طور مشخص شماره‌گذاری کنید**

* **تاریخ و ساعت**

* **یادداشتی بنویسید و در آن زمینه‌ی عکس را توضیح دهید**

**×هشدار×**

**در صفحه‌ی بعد عکس‌هایی از کبودشدگی وجود دارد. اگر این باعث ناراحتی شما می‌شود، لطفاً از این بخش رد شوید.**

**جزئیات**

**عکس‌ها گنجینه‌ی مهمی برای پرونده‌ی شما هستند. اما درست مانند فایل‌های صوتی، باید آن‌ها را در ارتباط با زمینه‌ در نظر گرفت. یادتان باشد تاریخ و زمینه‌ی عکس را ذکر کنید. وقتی دارید از جراحت‌ها مستندسازی می‌کنید، بهترین کار این است که چند عکس بگیرید: یک «نمای نزدیک» از جراحت، به‌علاوه‌ی عکسی از کل بدن یا از تمام یک عضو بدن طوری که صورت‌تان در قاب باشد و اثبات کند که این عکس متعلق به شماست و اجازه دهد که بیننده وسعت آسیب را ببیند. حتی اگر جراحت‌ها به نظرتان کوچک است، باید از آن‌ها مستندسازی کنید، آن‌ها می‌توانند بخش مهمی از مدرک باشند. سعی کنید به ادعای فرد سوء‌‌استفاده‌گر مبنی بر این‌ که این جراحت‌ها نتیجه‌ی اعمال خود شماست، چیزهای از قبیل آسیب‌رساندن به خود یا حوادث طبیعی، توجه چندانی نشان ندهید. پزشک‌ها اغلب اوقات می‌توانند تشخیص دهند جراحت‌ها چگونه ایجاد شده‌اند، حتی با نگاه‌کردن به عکس‌ها.**

**به یاد داشته باشید که سوء‌استفاده یا بدرفتاری و خشونت شامل آسیب احساسی و روانی می‌شود. پس مثلاً اگر فرد سوء‌استفاده‌گر شما را در خانه زندانی کرده یا از دسترسی به امکانات اولیه محروم داشته یا مانع از برآوردن نیازهای اولیه‌تان شده، عکس‌هایی از محیط‌ پیرامون‌تان که به مشقت احساسی و روانی‌ شما گواهی می‌دهند، می‌توانند بسیار مفید باشند.**

**مانند مدرک صوتی، هنگام عکس گرفتن و ذخیره کردن آن مراقب باشید، حواس‌تان باشد فرد سوء‌استفاده‌گر عکس‌ها را پیدا نکند. بهتر است هم نسخه‌هایی الکترونیکی و هم نسخه‌هایی چاپ‌شده از عکس‌ها ذخیره کنید اما آن‌ها را در جایی امن نگه دارید. همچنین می‌توانید نسخه‌ها را به شخصی معتمد ایمیل کنید یا بدهید.**

**چنانچه هر گونه متن یا مکاتبه‌ای از فرد سوء‌استفاده‌گر یا دوست و خانواده‌اش دریافت کردید، آن را نگه دارید. دور نیندازید.**

**انواع عکس‌هایی که می‌توانید درج کنید**

* **اسکرین‌شات \(تصویر صفحه رایانه یا موبایل\) از**

**استاتوس‌های فیس‌بوک**

**پیام‌های خصوصی**

**هرگونه ارتباط در رسانه‌های اجتماعی**

**پیام کوتاه، اسکرین‌شات یا عکسی از پیام کوتاه بسیار قابل اتکاتر است از تکرار صرف حرف‌های گفته‌شده!**

* **عکس‌هایی از جراحت‌**

* **جراحت‌های خودتان ـ از خطری که احساس کردید مستندسازی کنید**

* **جراحت‌های شخصی دیگر ـ شخصیت خشونت‌آمیز فرد سوء‌استفاده‌گر را فاش کنید**

* **عکس‌هایی که گواه زندگی روزمره‌ی شما و آسیب احساسی، روانی و جسمانی‌ای که تجربه کرده‌اید هستند**

* **عکس‌هایی از خانه یا اتاق‌تان؛ هر چیزی که شما را در طول رابطه سرکوب، مأیوس یا تهدید کرده است**

* **عکس‌هایی از وسایلی که برای بدرفتاری و خشونت به کار رفته‌اند \(در صورت وجود\)، مخصوصاً اگر این کاربرد رؤیت‌پذیر است \(مثلاً اگر خون رویشان وجود دارد\).**

* **عکس‌هایی از مدارک و اموال شخصی و هر سند دیگری از نسبت و رابطه‌ی شما با فرد سوء‌استفاده‌گر که نمی‌تواند نسخه‌ای فیزیکی از آن را نگه دارید، از قبیل سند ازدواج، یا حتی عکسی از روز عروسی‌تان.**

* **درست مانند فایل‌های صوتی، شما باید این مدارک را جمع‌آوری کنید حتی اگر مطمئن نیستید که به دردتان بخورند. هرگز نمی‌دانید چه موقع ممکن است به آن احتیاج پیدا کنید تا بتوانید کسی را متقاعد کنید از شما حمایت کند.**

**    
**

**    
**

**نمونه**

**عکس‌ از جراحت‌ها \(کبودشدگی یا خراش\)**

**«یک‌بار بدجور کتک خوردم، یادم می‌آید که فرصت داشتم از مدرک جرم عکس بگیرم اما جلوی خودم را گرفتم و به بدنامی و تحقیری فکر کردم که نشان دادن این عکس‌ها به دیگران می‌توانست به بار آورد. حتی فرصت جمع‌آوری مدرک را از خودم و دیگران گرفتم. حالا که زمان گذشته، از این تصمیم پشیمانم. پی بردم که جمع نکردن مدرک در آن زمان به ضرر خودم و به نفع فرد سوء‌استفاده‌گر تمام شد. حالا دیگر از جمع‌آوری مدرک اصلاً خجالت نمی‌کشم، در واقع، آن آرامش ذهنی را که در من ایجاد می‌کند دوست دارم و می‌خواهم از آن برای رسیدن به آزادی‌ام استفاده کنم.»**

**زن شجاع، ۲۶ ساله**

**    
**

**    
**

**نوع مدرک: ویدیو**

**محتوا \(به طور خلاصه\)**

* **ویدیو**

* **ویدیو را به‌وضوح شماره‌گذاری کنید**

* **تاریخ و ساعت**

* **توضیح دهید چه کسی در این ویدیو است**

* **ویدیو را به زبان اصلی مکتوب کنید و آن را به هر زبانی که باید ترجمه کنید**

* **ترجمه‌ی خط به خط به زبانی که دفترها و اداره‌ها به کار می‌برند**

* **می‌توانید ترجمه را به دارالترجمه‌ی رسمی یا هر کسی که می‌شناسید بسپارید یا خودتان آن را انجام دهید.**

* **جزئیات تماس مترجم یا فردی که آن را نوشته، ذکر کنید**

* **هر گونه اصطلاح فرهنگی یا کلمات حاکی از محبت مانند اسم مستعار یا عنوان‌ها را توضیح دهید**

* **یادداشتی تهیه کنید و در آن زمینه‌ی ویدیو و هر واقعه‌ای که افراد داخل ویدیو به آن ارجاع می‌دهند یا جرئیاتی را که نمی‌دانند شما از آن اطلاع دارید، توضیح دهید.**

**    
**

**جزئیات**

**ضبط یک ویدیو ممکن است خطرناک‌تر و دشوارتر از ضبط صدا باشد اما شما از پس آن برمی‌آیید. می‌توانید با گوشی هوشمند خود ضبط کنید و آن را طوری قرار دهید که عادی به نظر برسد. وقتی دارید این کار انجام می‌دهید کل سناریو نباید به هیچ وجه برای افراد سوء‌استفاده‌گر غیرعادی به نظر برسد. مراقب کودکان باشید چون ممکن است دوربین را پیدا کنند سؤال بپرسند بی ‌آن‌‌ که بدانند شما را به خطر می‌اندازند. اگر قصد چنین کاری را دارید، از چند هفته قبل، چند بار اتفاقی سر تلفن همراه‌تان بروید و وانمود کنید که عجیب ‌و‌ غریب کار می‌کند. چنانچه گیر افتادید، آن را گردن گوشی خود بیندازید! همچنین می‌توانید از لپ‌تاپ برای این کار استفاده کنید چون به‌راحتی می‌توانید شفافیت صفحه‌نمایش را تار کنید تا وقتی دارد کار می‌کند، خاموش به نظر برسد.**

**ضبط ویدیویی که ادعای شما را تصدیق می‌کند و مدرکی برای ماهیت خشونت‌آمیز رابطه‌تان فراهم می‌آورد یا حمله‌ای که به شما شده را نشان می‌دهد، می‌تواند برای پرونده‌تان بسیار سودمند باشد.**

**حتماً باید اتفاقی که در ویدیو می‌افتد، کسی در آن است و چیزی که گفته می‌شود و کسی که آن را می‌گوید و زمینه‌ی ویدیو را توضیح دهید. مراجع یا وکیل می‌خواهند بدانند این ویدیو چه کمکی به پرونده‌ی شما می‌کند. بعد از این که مدرک اصلی را ضبط کردید، می‌توانید آن را به پرونده اضافه کنید.**

**چنانچه از جنبه‌ی قانونی این نوار ضبط‌ شده اطمینان ندارید، ترس به خودتان راه ندهید. در هر حال آن را ضبط کنید. بعداً اگر فهمیدید که می‌توانید از آن استفاده کنید، حتی برای این که پلیس، ان.جی.او، دوست یا وکیلی را متقاعد کنید که پرونده‌تان قبول کند، آن وقت خیلی به دردتان خواهد خورد.**

**    
**

**نوع مدرک: گزارش‌‌هایی از دفاتر وکالت**

**محتوا \(به طور خلاصه\)**

**انواع گزارش‌هایی که می‌توانید درج کنید از این قرار است:**

* **هر گونه گزارش رسمی از بیمارستان‌، پزشک، پرستار، درمان‌گر یا فیزیوتراپ‌تان که به وضعیت روانی و جسمانی شما گواهی می‌دهند. آن‌ها می‌توانند شاهد یک واقعه باشند، مثلاً وقتی شریک شما در بیمارستان سر شما فریاد کشید یا برای معاینه‌ی عمومی شما را همراهی کرده است.**

* **هر گونه دادخواست / حکم صادر شده / گزارش حادثه یا هشدار پلیس به فردی که با شما بدرفتاری کرده است**

* **هر گونه پرونده‌ی جنایی بر علیه فرد سوء‌استفاده‌گر یا کسی که فرد سوء‌استفاده‌گر او را واداشته بر علیه شما اقامه‌ی دعوا کند.**

* **نامه از هر سازمانی که از نجات‌یافتگان خشونت خانگی حمایت می‌کند، از قبیل خانه امن زنان خشونت دیده، دفتر حقوقی یا حتی خط تلفن اورژانس اجتماعی ۱۲۳ یا صدای مشاور ۱۴۸۰**

* **نامه از هر سازمانی که از مردم هنگام مواجهه با دشواری حمایت می‌کند، مانند خدمات اجتماعی**

* **هر گزارش رسمی یا مدرکی که می‌تواند مدرک پشتیبان از بدرفتاری‌ای باشد که شما یا هر کس دیگری با آن مواجه شده‌اید.**

**جزئیات**

**هر گونه گزارش از سازمان بی‌طرفی که بخشی از داستان شما را تصدیق می‌کند سودمند خواهد بود. این گزارش‌ها به دادگاه، پلیس یا هر کس دیگری اثبات می‌کند که \(۱\) شما حقیقت را می‌گویید \(۲\) نیازمند کمک هستید.**

**در برخی موارد، گرفتن این گزارش‌ها، شهادت‌نامه‌ها چندان سرراست نیست: شما نزد آن‌ها می‌روید و گزارش مکالمه یا حادثه را از آن‌ها می‌خواهید و آن‌ها هم باید آن را به شما بدهند. در موارد دیگر ممکن است مردد باشند یا از شما تقاضای پول کنند. نباید خیلی گران تمام شود. چنانچه مبلغی خواستند و شما در مضیقه‌ی مالی بودید، می‌توانید شرایط‌تان را شرح دهید و از آن‌ها بخواهید از این مبلغ چشم‌پوشی کنند. دفاتر حقوقی خشونت خانگی اغلب می‌توانند به طور رایگان از مدرک مستندسازی کنند چون هدف‌شان کمک به شما و حمایت از شماست.**

**در سایر موارد، ممکن است از آن‌ها مدرک بخواهید اما آن سازمان ممکن است نداند چگونه آن را در اختیارتان بگذارد. مثلاً مدرسه شاید متوجه شده باشد که فرزند شما حواس‌پرت و هراسان شده است، یا ممکن است فرزندتان به معلمی اعتماد کرده باشد و اتفاقات در منزل را به او گفته باشد. شاید معلم نداند چگونه از این مدرک برای شما مستندسازی کند. در این موارد، شما فقط به سندی سربرگ‌دار از مدرسه نیاز دارید حاوی شهادت معلم درباره‌ی تمام آنچه که در این باره می‌داند. حواس‌تان باشد که این برگه امضا شده باشد، تاریخ داشته باشد و نسخه‌ای از اوراق شناسایی معلم را درج کرده باشد. چنانچه آن‌ها مایل به دادن نسخه‌ی اوراق شناسایی نبودند، حتماً نام کامل‌شان ذکر شود تا اگر احیاناً یک مقامی خواست آن را پیگیری کند، بتواند.**

**به همین منوال، حتی اگر از پلیس خواستید از شما در برابر شریک‌تان حمایت کند و با درخواست‌تان موافقت نشد، حتماً باید این مدرک را درج کنید چون نشان خواهد داد که شما درخواست حمایت کردید و می‌دانستید شریک‌تان قادر است به شما آسیب برساند.**

**اگر این مدرک را در اختیار ندارید یا نمی‌توانید آن را به دست آورید، خیلی نگران نباشید. شما می‌توانید با تقویت بخش‌های دیگر نبود آن را جبران کنید.**

**پس یک کاغذ و قلم بردارید.**

**۱. تمام سازمان‌ها و اشخاصی که با آن‌ها در تماس بوده‌اید یا احتمالاً از موقعیت شما باخبرند را فهرست کنید.**

**۲. شخص مناسبی پیدا کنید و با او تماس بگیرید.**

**۳. خوب فکر کنید که به چه شکلی می‌توانید به او نزدیک شوید. اگر هنوز با شریک سوء‌استفاده‌گر خود رابطه‌ دارید، به فرد مورد اعتمادتان بگویید که این موضوع را محرمانه تلقی کند.**

**۴. بهترین حالت این است که با توجه به رابطه‌تان با او گفتگویی رودررو داشته باشید. اگر می‌خواهید رودررو گفتگو کنید، می‌توانید نامه یا فهرستی به او بدهید از نکاتی که باید در شهادت‌نامه‌اش ذکر کند، تا خواسته‌ی شما و اطلاعاتی را که باید درج کند فراموش نکند. وقتی برای گزارش‌های تعلیق مجازات یا آزادی مشروط فرد سوء‌استفاده‌گر درخواست می‌دهید، همین کار را بکنید.**

**۵. چنانچه از سازمانی مانند پناهگاه خشونت خانگی این درخواست را دارید، شاید لازم باشد نامه‌ای جهت درخواست شهادت‌نامه بنویسید.**

**    
**

**نوع مدرک: سایر مدارک، روزنوشت و دفتر یادداشت روزانه**

**محتوا \(به طور خلاصه\)**

* **یک نامه‌ی معرف که توضیح می‌دهد چرا تصمیم گرفتید دفتریادداشت روزانه داشته باشید.**

* **نمونه‌هایی از مدخل‌های روزنوشت ـ قسمت‌هایی را که برای این پرونده اهمیت دارند برجسته کنید.**

* **اگر تمام دفتر یادداشت را در اختیار دارید، آن را ارائه کنید.**

* **توصیه‌های کلی:**

* **اگر تازه شروع به نوشتن یادداشت روزانه کرده‌اید، تا جای ممکن جزئیاتی از قبیل زمان، تاریخ، مکان و توصیفات حادثه و تأثیر فیزیکی و احساسی که بر شما گذاشته را درج کنید.**

* **توصیه‌ برای روزنوشت آن‌لاین: نسخه‌ای چاپی درج کنید یا به تمام مدخل‌های آن‌لاین‌ لینک دهید.**

* **توصیه برای روزنوشت آف‌لاین: از روزنوشت عکس بگیرید و آن را به عنوان مدرک ارائه کنید اما مدخل‌های مهم را جداگانه بنویسید تا خواندن دستخط دشوار نباشد.**

**    
**

**    
**

**جزئیات:**

**داشتن یک دفتریادداشت آن‌لاین یا دست‌نوشته می‌توانند به دلایل بسیاری از جمله به دلایل زیر مفید باشد:**

* **گزارشی از اتفاقاتی که برایتان افتاده و زمان وقوع‌شان داشته باشید تا کسی گمان نکند که شما دارید «خیالبافی می‌کنید» و این گونه می‌توانید جزئیات زیادی را ذکر کنید.**

* **گزارشی از اتفاقات کوچکی تهیه کنید که ممکن است چندان مهم به نظر نیایند، خصوصاً اگر در حال حاضر ذهن شما را مشغول کرده‌اند ولی وقتی آن‌ها را بازنگری می‌کنید ماهیت لجوج و اقتدارطلب فرد سوء‌استفاده‌گر را اثبات می‌کنند.**

* **روزنوشت را به دادگاه ارائه‌ کنید تا بتوانید به ادعایتان اعتبار ببخشید، مخصوصاً اگر مدتی طولانی مورد سوء‌استفاده و خشونت قرار گرفته‌اید.**

**در نامه‌ی معرف توضیح دهید که چه موقع نوشتن روزنوشت را آغاز کردید و چه چیزی باعث این کار شد. فرقی نمی‌کند که روزنوشت آن‌لاین باشد یا دست‌نوشته یا گاه به گاه. اگر تازه نوشتن روزنوشت را شروع کرده‌اید، تا جای ممکن جزئیاتی مانند زمان‌ها، تاریخ‌ها، مکان‌ها، وقایع و تأثیر احساسی و فیزیکی‌شان بر شما را ذکر کنید.**

**اگر دفترچه یادداشت دارید و می‌ترسید که فرد سوء‌استفاده‌گر آن را پیدا و نابود کند، از صفحات مهم آن عکس بگیرید و به شخصی قابل اعتماد بفرسیتد. همیشه آن را جایی پنهان سازید تا کسی نتواند آن را پیدا کند و فقط وقتی تنها هستید آن را بنویسید.**

**در نامه‌ی معرف، مهم‌ترین مدخل‌ها و تمام مدخل‌هایی را که وقایع ذکرشده در شکوائیه شخصی و شهادت‌نامه‌ی پشتیبان را تأیید می‌کنند برجسته کنید. حتماً شماره‌ی مدارک را گوشه‌ی صفحه‌های مربوطه اضافه کنید تا بتوانید به آن‌ها ارجاع دهید.**

**از سوی دیگر، چنانچه روزنوشت‌ شما به صورت آن‌لاین است، باید تمام نوشته‌ها را چاپ کنید یا آن‌ها را در یک فایل بریزید تا بتوانید آن را ارائه دهید. در صورتی که دست‌نوشته دارید، باید وقایع مهم آن را ثبت کنید و به نسخه‌ی فیزیکی روزنوشت ضمیمه کنید. چنانچه دفتریادداشت‌تان را گم یا نابود کرده‌اید، عکس‌هایی را که از مدخل‌های آن گرفته‌اید ضمیمه کنید تا اثبات کنید که چنین دفتریادداشتی وجود داشته است.**

**نمونه‌ها**

**«اولین هفته‌ای که با دوست‌پسرم اسباب‌کشی کردم، رفتار او را یادداشت‌ و در اپلیکیشن پنزو ذخیره کردم. فکر می‌کردم صرفاً دنبال بهترین رابطه هستم. بعد از دو هفته او را کنار خودم نشاندم و یادداشت‌هایم را نشانش دادم. ۵۳ قاعده‌ای که او برای خانه معین کرده بود را نوشته بودم. گفتم: "هیچ حواست هست که خواسته‌ی تو اینه؟ فکر نمی‌کنی خواسته‌ی زیادیه؟" او گفت: "نه، همین‌طوره". و از آنجا به بعد او بیش از پیش اقتدارطلب‌، ناسزاگو و از لحاظ جسمانی تهدیدآمیزتر شد. من هیچ کار و پولی نداشتم و در مضیقه بودم. ولی به یادداشت‌برداری در دفترم خصوصی‌ام ادامه دادم ــ تمام احساساتم را نوشتم، تمام احساساتی که او نادیده می‌گرفت. این روزنوشت کمک کرد مستدل باشم در حالی که او می‌کوشید به من بفهماند که دیوانه هستم. وقتی بالاخره یک کار پیدا کردم، می‌توانستم به یک اورژانس اجتماعی مراجعه کنم و همه چیز را به او بگویم. "این مرد سوء‌استفاده‌گر است و من قبل از این که قدرت گریختن نداشته باشم خواهم گریخت." یک پلیس همراهم آمد تا وقتی او سر کار است تمام متعلقاتم را جمع کنم، بعد رفتم به پناهگاه دی.وی. این کار کمک زیادی به من کرد تا تمام آن یادداشت‌ها را به طور الکترونیکی ذخیره کنم. در دادگاه از آن‌ها استفاده شد و می‌دانم که کمک کردند حکم علیه او تأیید شود. قاضی گفت بین صدها پرونده‌ای که تا به حال داشته، این یکی از بدترین پرونده‌هایی است که شنیده بود.»**

**یک دختر شجاع**

**    
**

**بعد چه؟**

**شما به پایان این راهنما رسیده‌اید! بخش بعد ضمیمه است که نمونه‌ها و الگوهایی در آن گنجانده شده تا به شما کمک کنند پرونده‌‌ی خود را درست کنید.**

**پذیرش این که مورد بدرفتاری و خشونت قرار گرفته‌اید یک گام بزرگ است و تصمیم به انجام کاری در این باره، گامی حتی بزرگتر!**

**اگر حس می‌کنید چیزی دلهره‌آور وجود دارد، نترسید. شما از پس آن برمی‌آیید!**

**امیدواریم این راهنما کمک و مساعدتی را که نیاز دارید به شما بدهد. اگر می‌خواهید در بهبود این راهنما مشارکت کنید، لطفاً پیشنهادات خود را به**[**team@chayn.co**](mailto:team@chayn.co)**macholand.fa@gmail.comایمیل کنید.**

  


