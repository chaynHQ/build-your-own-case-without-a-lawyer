<h1>COME USARE LA GUIDA</h1>
<h2>QUESTA GUIDA È RIVOLTA A ME?</h2>
<p>Se vivi ogni forma di violenza domestica o abuso ed hai risorse limitate, puoi utilizzare questa guida come uno strumento per aiutarti a costruire il tuo caso contro l’autore della violenza senza necessariamente spendere soldi in consulenze legali. Nella guida puoi trovare informazioni su cosa costituisce violenza domestica e abuso, così come nei siti web di <a href="http://chaynitalia.org/" alt="website">Chayn Italia</a>, <a href="http://chayn.co/" alt="website">Chayn HQ</a>, <a href="http://chaynindia.com/" alt="website">Chayn India</a> e <a href="http://chaynpakistan.org/" alt="website">Chayn Pakistan</a>. Sebbene questa guida sia rivolta principalmente alle donne che vivono una relazione violenta, troverai alcune sezioni comunque utili sei hai subito e stai subendo una qualsiasi ingiustizia.  Se sei preoccupata/o per qualcuno a te vicino, puoi usare questa guida per <a href="http://chaynitalia.org/aiutare-un-amica/" alt="on chayn italia website">aiutare</a>.</p>
<p><strong>In una frase:</strong> questa guida ti spiega come costruire il tuo caso se hai subito/stai subendo una violenza. </p>
<p>Sebbene sia uno strumento utile per raccogliere le prove e strutturare il caso e può aiutarti a rivendicare i tuoi diritti senza ricorrere necessariamente a una consulenza legale, la guida non può interamente sostituire la consulenza legale necessaria per il tuo caso. Di conseguenza, se puoi permetterti un avvocato o se non puoi ma hai i requisiti per accedere al <a href="http://chaynitalia.org/informazioni-legali/">gratuito patrocinio</a>, sfrutta l’occasione al meglio. Se hai richiesto consulenza legale, ma ti è stata negata, questa guida può aiutarti a convincere un avvocato ad accettare il tuo caso, raccogliendo ed esponendo le prove.</p>
<p><strong>Se non sei sicura di voler intraprendere un’azione legale,</strong> puoi sempre usare questa guida per raccogliere le prove e conservarle nel caso tu ne abbia bisogno in futuro.</p>
<p>Ad una prima lettura questa guida sembra rivolta esclusivamente a donne, ma in pratica può essere usata per aiutare chiunque abbia affrontato una esperienza di violenza domestica, in matrimoni e relazioni sia eterosessuali che omosessuali. Le informazioni contenute sono anche valide se sei stai vivendo un <strong>abuso da parte dei tuoi genitori</strong> o parenti stretti.</p>
<p>Le linee guida esposte in questo testo sono pensate per aiutarti a costruire il tuo caso, a far sì che l’autore della violenza sia perseguito e che tu possa esercitare i tuoi diritti ovunque tu viva. Puoi trovare le informazioni legali specifiche per l’Italia <a href="http://chaynitalia.org/informazioni-legali/">qui.</a></p>
<p>In alcuni paesi potresti avere accesso a una consulenza legale gratuita fornita in un sistema di Aiuti Legali. Puoi trovare più informazioni sul contesto italiano <a href="http://chaynitalia.org/informazioni-legali/introduzione-e-supporto-legale-a-spese-dello-stato/">qui</a>.</p>
<p>Tuttavia, puoi sempre rivolgerti ad un Organizzazione non Governativa locale, anche se non si occupano di casi di violenza domestica, potrebbero fornire suggerimenti utili.</p>
<p><strong>Per cosa puoi utilizzare la guida?</strong></p>
<p>Questa guida vuole aiutarti ad esercitare i tuoi diritti per:</p>
<ul>
    <li>intraprendere azione legale contro l’autore della violenza</li>
    <li>uscire da una relazione violenta</li>
    <li>ottenere un divorzio</li>
    <li>assicurarti custodia dei tuoi figli</li>
    <li>fare richiesta di asilo</li>
    <li>ogni altra situazione in cui hai bisogno di provare la violenza subita </li>
    <li>per documentazione personale</li>
</ul>
<p>I sistemi legali e le procedure a questi legate possono essere complessi, lenti e poco flessibili. Noi crediamo che raccogliere adeguate prove e presentarle bene ti aiuterà a superare efficacemente questi ostacoli.</p>
<p>Potrebbero esserci dei casi in cui perseguire azioni penali contro il responsabile dell’abuso potrebbe non essere fattibile o potrebbe metterti a rischio. In questi casi, usa questa guida per raccogliere della documentazione personale. Non puoi mai sapere quando ti sarà utile.</p>
<p>Se la Polizia sta perseguendo un caso contro uno o più individui che hanno commesso o stanno commettendo abusi contro di te, dovresti fornirgli tutte le informazioni che questa guida ti ha aiutato a raccogliere. La Polizia raccoglierà le prove necessarie e potrebbe farti domande per assicurarsi di avere la tua versione della storia. Se la Polizia non è propensa ad indagare il tuo caso, rivolgiti ad organizzazioni che aiutano chi ha vissuto relazioni violente a portare avanti la propria causa. A seconda di dove ti trovi, ci potrebbe essere una lista di organizzazioni utili disponibile <a href="http://chaynitalia.org/mappatura-dei-servizi/">qui</a>.</p>
<p>Se stai costruendo un caso da presentare agli uffici che si occupano di immigrazione, la sezione su come presentare le informazioni sarà per te quella più utile. Tuttavia, puoi anche usare questa sezione per presentare il tuo caso alla Polizia, al Pubblico Ministero, o qualsiasi organizzazione che ti stia aiutando, per aumentare le possibilità di ottenere un loro coinvolgimento nel tuo caso, anche se fossero inizialmente restii.</p>
<h2>COS’È LA VIOLENZA DOMESTICA?</h2>
<p>La Violenza Domestica è una forma di maltrattamento e include forme di abuso fisico, sessuale, psicologico o economico. Ci sono più tipi di violenza domestica, può verificarsi in molti modi e può capitare a chiunque, in ogni tipo di relazione.</p>
<p>Se le azioni di un’altra persona ti causano pressione fisica, psicologica o emotiva, se ti senti ferita in qualsiasi forma in qualsiasi momento, potresti star vivendo una situazione di abuso. L’abuso è un fenomeno ricorrente e può essere perpetrato da chiunque, inclusi il tuo partner, i tuoi genitori, i tuoi fratelli o le tue sorelle, i tuoi figli e i tuoi parenti. Puoi trovare più informazioni su cosa costituisce violenza domestica in questa guida, così come sui siti web di <a href="http://chaynitalia.org/" alt="website">Chayn Italia</a>, <a href="http://chayn.co/" alt="website">Chayn HQ</a>, <a href="http://chaynindia.com/" alt="website">Chayn India</a> e <a href="http://chaynpakistan.org/" alt="website">Chayn Pakistan</a>.</p>
<p>Sebbene non ci sia nessuna comune definizione internazionale di violenza domestica, e diversi paesi abbiano definizioni differenti, le Nazioni Unite definiscono la “violenza” sulle donne come “ogni atto di violenza basato sul diverso genere che abbia come risultato, o che possa causare, un danno o una sofferenza fisica, sessuale o psicologica”. Alcuni paesi estendono questa definizione e riconoscono come violenza anche il danno emotivo, il controllo finanziario, la violenza “d’onore”, la mutilazione genitale femminile e il matrimonio forzato. In alcuni contesti culturali, un matrimonio forzato o comunque tra minori e lo stupro nel contesto del matrimonio possono essere argomenti molto controversi. <strong>Indipendentemente da dove vivi, dovresti raccogliere le prove di questi fenomeni, dal momento che potrebbero essere utili per costruire il tuo caso in futuro.</strong></p>
<p>Abbiamo inserito quante più informazioni possibili. Se in qualsiasi momento ti sembra che sia troppo, chiudi la guida. Fai una pausa. Torna alla guida quando pensi di poterlo fare.</p>
<h2>COME UTILIZZARE QUESTA GUIDA</h2>
<p>In ogni sezione di questa guida troverai:</p>
<ol>
    <li>Un breve testo che sintetizza le cose più importanti che devi sapere. Se non hai molto tempo puoi semplicemente leggere questa sezione.</li>
    <li>Sezione dettagliata con più suggerimenti e spiegazioni.</li>
    <li>Un modello di documento o un esempio.</li>
</ol>
<p>Alla fine di questa guida troverai l’Appendice con modelli utili e contatti di organizzazioni che possono aiutarti.</p>
<p>Nella sezione successiva abbiamo illustrato le linee guida essenziali per <strong>raccogliere e presentare le prove</strong>. Indipendentemente dalla specifica natura della violenza domestica o dalle leggi nel tuo paese, collezionare questo tipo di prove e presentarlo in maniera efficace renderà il tuo caso più forte. Se vuoi, e se non sei in grado di raccogliere le prove, puoi sempre uscire dalla relazione abusiva e denunciare l’autore della violenza. Abbiamo raccolto dei suggerimenti generali per pianificare una fuga, li trovi nell’Appendice. Il team di Chayn sta elaborando una guida dettagliata dal nome <strong>“Ho deciso di andarmene. Come farlo in maniera sicura”</strong>, la troverai presto sul sito di Chayn Italia.</p>
<h3>Raccogliere le prove</h3>
<p>Collezionare le prove è un passaggio cruciale ed è meglio iniziare il prima possibile, mentre sei ancora nella relazione abusiva. Questa sezione ti fornirà esempi pratici del tipo di prove che possono essere utili e come raccoglierle. 
Ricorda il termine prova viene utilizzato in questa guida in maniera non giuridica o tecnica, molte delle prove che raccoglierai non potranno essere portate direttamente in Tribunale, ma saranno di fondamentale importanza e utilità nelle fasi immediatamente precedenti ossia se e quando deciderai di rivolgerti ad un avvocato, ad un centro anti-violenza, per fare una denuncia alla Polizia ecc. perché grazie alle prove che avrai raccolto ci saranno più elementi utili a sostegno della tua causa.</p>
<p>Esistono diversi tipi di prove che puoi presentare: dichiarazioni, documenti, lettere, prove visive o audio. Tutti i tipi di prove sono utili, quindi è importante che tu le raccolga e documenti il più dettagliatamente possibile l’abuso e gli eventi connessi (ad esempio: l’intervento della polizia, referti dell’ospedale, messaggi sul cellulare).</p>
<p>Più sei precisa nei dettagli, più il tuo caso diventa convincente (ad esempio: Quali parole utilizzava? Quando ha iniziato a chiuderti in casa o a limitarti in altri modi? Quando hai iniziato a sentirti in pericolo?). Se non hai ancora lasciato la casa, prendi in considerazione la possibilità di tenere un diario dove registri i piccoli incidenti. Potranno essere presentati come prova.</p>
<p>Essere il più dettagliata possibile aiuterà inoltre il tuo caso se l’autore della violenza, o chiunque altro, cerca di mettere in dubbio le tue prove negando alcuni eventi. Quindi, per esempio, se negano di averti mandato un messaggio aggressivo, dicendo che ti sei confusa, avrai le prove. L’accusato cercherà di mettere in dubbio le prove appigliandosi all’instabilità mentale dell’accusante. Sii forte e resta fedele alle prove che hai raccolto, servirà come prova del fatto che stai dicendo la verità e che le tue accuse sono giustificate. </p>
<p>Se ti sembra di non avere alcuna prova da raccogliere e presentare, discuterne con un’ amica fidata potrebbe essere una buona idea. Potrebbero individuare fonti di prove che potresti aver ignorato. Può sembrare complicato all’inizio, ma diventerà più facile. Pensa solo a tutte le volte che hai subito un abuso. Quante volte è accaduto di fronte ad altre persone? Ti hanno minacciato con un messaggio? Potrebbero esserci prove sparse ovunque. Devi solo trovarle.</p>
<h3>Presentare le prove</h3>
<p>Il modo in cui presenti le prove può fare la differenza per il tuo caso. Le prove sono lì per raccontare una storia, la tua. Organizzarle ti aiuterà ad esprimerla al meglio.</p>
<p>Assicurati di presentare le prove in maniera chiara, includendo tutte le informazioni rilevanti. È importante che siano ben organizzate, per far sì che sia più semplice per le altre persone leggerle e comprenderne il senso. Nelle sezioni successive ti forniremo suggerimenti passo per passo su come costruire un fascicolo di prove.</p>


